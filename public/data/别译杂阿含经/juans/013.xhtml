<html xmlns="http://www.w3.org/1999/xhtml">
<head>
  <title>别译杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu269' />别译杂阿含经卷第十三<span class='note-inline'>(丹本第七卷六张已后准)</span></p><p class="byline">失译人名今附秦录</p>
<div class='div-other'><a id='mulu270' />
<p class='h2'>（二五〇）</p>
<p>如是我闻：</p>
<p>一时，佛在舍卫国祇树给孤独园。时有长者，请佛及僧施设大会。尔时，世尊与诸大众围遶，至彼大长者家。时彼尊者婆耆奢，于僧直次守于僧<span class='corr'>坊</span>。当于尔时，有多女人詣彼僧坊，时，女人中，有一端正美色之者，时，婆耆奢见斯事已，为色坏心，生于欲想。复自思念：「我今妄想失于大利，期于非利，人身难得，命终亦然。若生是心，名为不善。宁捨寿命，不作欲想。我于今者，不名出家。何以故？见于少壮端正女人，不自制心，便生欲想，我今当说厌恶之患。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今捨俗累，</div>
<div class="lg-cell">住于出家法，</div>
</div>
<!-- end of lg-row -->
<div class="lg-row">
<div class="lg-cell">无明欲所逐，</div>
<div class="lg-cell">将失本善心。</div>
</div>
<!-- end of lg-row -->
<div class="lg-row">
<div class="lg-cell">如牛食他苗，</div>
<div class="lg-cell">甘味无制者，</div>
</div>
<!-- end of lg-row -->
<div class="lg-row">
<div class="lg-cell">五欲亦如是，</div>
<div class="lg-cell">贪嗜无惭愧。</div>
</div>
<!-- end of lg-row -->
<div class="lg-row">
<div class="lg-cell">若不禁制者，</div>
<div class="lg-cell">必害善法苗，</div>
</div>
<!-- end of lg-row -->
<div class="lg-row">
<div class="lg-cell">譬如刹利子，</div>
<div class="lg-cell">具习诸伎艺，</div>
</div>
<!-- end of lg-row -->
<div class="lg-row">
<div class="lg-cell">设有善射术，</div>
<div class="lg-cell">具满一千人，</div>
</div>
<!-- end of lg-row -->
<div class="lg-row">
<div class="lg-cell">如是刹利子，</div>
<div class="lg-cell">战鬪力胜彼。</div>
</div>
<!-- end of lg-row -->
<div class="lg-row">
<div class="lg-cell">比丘念具足，</div>
<div class="lg-cell">如彼刹利子，</div>
</div>
<!-- end of lg-row -->
<div class="lg-row">
<div class="lg-cell">
<span class="corr">常</span>持智慧力，</div>
<div class="lg-cell">断灭于欲觉。</div>
</div>
<!-- end of lg-row -->
<div class="lg-row">
<div class="lg-cell">既除欲觉已，</div>
<div class="lg-cell">快乐常寂灭，</div>
</div>
<!-- end of lg-row -->
<div class="lg-row">
<div class="lg-cell">我亲佛前闻，</div>
<div class="lg-cell">二种之亲友，</div>
</div>
<!-- end of lg-row -->
<div class="lg-row">
<div class="lg-cell">趣向涅槃道，</div>
<div class="lg-cell">是我心所乐，</div>
</div>
<!-- end of lg-row -->
<div class="lg-row">
<div class="lg-cell">我修不放逸，</div>
<div class="lg-cell">处林住空寂。</div>
</div>
<!-- end of lg-row -->
<div class="lg-row">
<div class="lg-cell">我熟讚于心，</div>
<div class="lg-cell">是名立正法，</div>
</div>
<!-- end of lg-row -->
<div class="lg-row">
<div class="lg-cell">后必趣于死，</div>
<div class="lg-cell">若得涅槃时，</div>
</div>
<!-- end of lg-row -->
<div class="lg-row">
<div class="lg-cell">当知是恶心，</div>
<div class="lg-cell">云何能见我？」</div>
</div><!-- end of lg --></div></div>
<div class='div-other'><a id='mulu271' />
<p class='h2'>（二五一）</p>
<p>如是我闻：</p>
<p>一时，佛在舍卫国祇树给孤独园。尔时，尊者婆耆奢于有德者，谦顺柔软诸比丘所，心生憍慢，寻自觉知，呵责于己：「我极失利，都无饶益，人身难得，出家难遇，我既得之，不能谨慎，轻于出家，轻于受命，以己智能轻篾于彼谦顺柔软有德比丘，我今当说厌恶慢心。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝悉捨诸慢，</div>
<div class="lg-cell">不应自贡高，</div>
</div>
<!-- end of lg-row -->
<div class="lg-row">
<div class="lg-cell">莫以慢自退，</div>
<div class="lg-cell">后悔无所及。</div>
</div>
<!-- end of lg-row -->
<div class="lg-row">
<div class="lg-cell">一切诸众生，</div>
<div class="lg-cell">皆为慢所害，</div>
</div>
<!-- end of lg-row -->
<div class="lg-row">
<div class="lg-cell">为害堕地狱。</div>
<div class="lg-cell">是故我今者，</div>
</div>
<!-- end of lg-row -->
<div class="lg-row">
<div class="lg-cell">不应恃才辩，</div>
<div class="lg-cell">而生憍慢心。</div>
</div>
<!-- end of lg-row -->
<div class="lg-row">
<div class="lg-cell">若远憍慢者，</div>
<div class="lg-cell">能捨诸障盖，</div>
</div>
<!-- end of lg-row -->
<div class="lg-row">
<div class="lg-cell">淨心怀恭恪，</div>
<div class="lg-cell">获得于三明，</div>
</div>
<!-- end of lg-row -->
<div class="lg-row">
<div class="lg-cell">谦卑如是者，</div>
<div class="lg-cell">名得念比丘。</div>
</div>
<!-- end of lg-row -->
<div class="lg-row">
<div class="lg-cell">憍陈如舍利，</div>
<div class="lg-cell">龙脇及自恣，</div>
</div>
<!-- end of lg-row -->
<div class="lg-row">
<div class="lg-cell">不乐及欲结，</div>
<div class="lg-cell">出离及憍慢。」</div>
</div><!-- end of lg --></div></div>
<div class='div-other'><a id='mulu272' />
<p class='h2'>（二五二）</p>
<p>如是我闻：</p>
<p>一时，佛在舍卫国祇树给孤独园。尔时，尊者婆耆奢独处闲静，善能修己，勤行精进，终不放逸，住如是地，逮得三明。时尊者婆耆奢作是念：「我今独处闲静，逮得三明，我欲讚己所得三明。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我昔如荒醉，</div>
<div class="lg-cell">经历诸城邑，</div>
</div>
<!-- end of lg-row -->
<div class="lg-row">
<div class="lg-cell">游行得值佛，</div>
<div class="lg-cell">即蒙大福利。</div>
</div>
<!-- end of lg-row -->
<div class="lg-row">
<div class="lg-cell">瞿昙大悲愍，</div>
<div class="lg-cell">为我说正法，</div>
</div>
<!-- end of lg-row -->
<div class="lg-row">
<div class="lg-cell">我闻正法已，</div>
<div class="lg-cell">即得清淨信。</div>
</div>
<!-- end of lg-row -->
<div class="lg-row">
<div class="lg-cell">思惟出家者，</div>
<div class="lg-cell">世间大导师，</div>
</div>
<!-- end of lg-row -->
<div class="lg-row">
<div class="lg-cell">导化无不普，</div>
<div class="lg-cell">男女及长幼，</div>
</div>
<!-- end of lg-row -->
<div class="lg-row">
<div class="lg-cell">中年及老病，</div>
<div class="lg-cell">佛曰是亲友，</div>
</div>
<!-- end of lg-row -->
<div class="lg-row">
<div class="lg-cell">能示善方所，</div>
<div class="lg-cell">众生无明盲，</div>
</div>
<!-- end of lg-row -->
<div class="lg-row">
<div class="lg-cell">将导示其门。</div>
<div class="lg-cell">云何名为门？</div>
</div>
<!-- end of lg-row -->
<div class="lg-row">
<div class="lg-cell">所谓四真諦，</div>
<div class="lg-cell">从因则生苦，</div>
</div>
<!-- end of lg-row -->
<div class="lg-row">
<div class="lg-cell">从苦得出家，</div>
<div class="lg-cell">见于八正道，</div>
</div>
<!-- end of lg-row -->
<div class="lg-row">
<div class="lg-cell">拔出诸众生，</div>
<div class="lg-cell">安隐趣涅槃。</div>
</div>
<!-- end of lg-row -->
<div class="lg-row">
<div class="lg-cell">我修不放逸，</div>
<div class="lg-cell">林野空寂处，</div>
</div>
<!-- end of lg-row -->
<div class="lg-row">
<div class="lg-cell">获得于三明，</div>
<div class="lg-cell">作佛教已訖。」</div>
</div><!-- end of lg --></div></div>
<div class='div-other'><a id='mulu273' />
<p class='h2'>（二五三）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「我今欲演说四句偈法，汝等至心諦听諦听，我今当说。云何名为四句义？</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善说最为上，</div>
<div class="lg-cell">仙圣之所说，</div>
</div>
<!-- end of lg-row -->
<div class="lg-row">
<div class="lg-cell">爱语非麁语，</div>
<div class="lg-cell">是名为第二。</div>
</div>
<!-- end of lg-row -->
<div class="lg-row">
<div class="lg-cell">实语非妄语，</div>
<div class="lg-cell">是名为第三。</div>
</div>
<!-- end of lg-row -->
<div class="lg-row">
<div class="lg-cell">说法不非法，</div>
<div class="lg-cell">是名为第四。</div>
</div>
<!-- end of lg-row -->
<div class="lg-row">
<div class="lg-cell">是名演四句，</div>
<div class="lg-cell">四句之偈义。」</div>
</div><!-- end of lg --></div>
<p>尔时，婆耆奢在众会中，而作是念：「佛今演于四句之法，我今欲于一句以一偈讚。」尔时，婆耆奢即从座起，合掌向佛，白佛言：「世尊！我今婆耆奢欲有所说，唯愿听许。」</p>
<p>佛告之言：「恣听汝说。」</p>
<p>尔时，婆耆奢即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「诸有所说不恼己，</div>
<div class="lg-cell">亦不害他名善说。</div>
</div>
<!-- end of lg-row -->
<div class="lg-row">
<div class="lg-cell">常当爱语令他喜，</div>
<div class="lg-cell">亦不造作诸过恶。</div>
</div>
<!-- end of lg-row -->
<div class="lg-row">
<div class="lg-cell">从诸佛口有所说，</div>
<div class="lg-cell">必得安乐趣涅槃，</div>
</div>
<!-- end of lg-row -->
<div class="lg-row">
<div class="lg-cell">能断诸苦讚善说，</div>
<div class="lg-cell">实语甘露最无上，</div>
</div>
<!-- end of lg-row -->
<div class="lg-row">
<div class="lg-cell">实语应语得大利，</div>
<div class="lg-cell">安立实说善丈夫。」</div>
</div><!-- end of lg --></div></div>
<div class='div-other'><a id='mulu274' />
<p class='h2'>（二五四）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「世有良医能治四病，应为王师。何谓为四？一、善能知病。二、能知病所从起。三者、病生已，善知治愈。四者、已差之病，令更不生。能如是者，名世良医。佛亦成就四种之法，如来、至真、等正觉无上良医，亦拔众生四种毒箭。云何为四？所谓是苦，是苦习，是苦灭，是苦灭道。」</p>
<p>佛告比丘：「生老病死，忧悲苦恼，如此毒箭，非是世间医所能知，生苦因缘，及能断生苦，亦不知老病死，忧悲苦恼因缘，及能断除。唯有如来、至真、等正觉无上良医，知生苦因缘，及以断苦，乃至知老病死，忧悲苦恼，知其因缘，及以断除。是以如来善能拔出四种毒箭，故得称为无上良医。」</p>
<p>尔时，尊者婆耆奢在彼会坐，作是念言：「我今当讚如来所说拔四毒箭喻法。」即从座起，合掌向佛，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今归命佛，</div>
<div class="lg-cell">愍于群生类，</div>
</div>
<!-- end of lg-row -->
<div class="lg-row">
<div class="lg-cell">最上第一尊，</div>
<div class="lg-cell">能拔出毒箭。</div>
</div>
<!-- end of lg-row -->
<div class="lg-row">
<div class="lg-cell">世有四种医，</div>
<div class="lg-cell">能治四种病，</div>
</div>
<!-- end of lg-row -->
<div class="lg-row">
<div class="lg-cell">所谓疗身疾，</div>
<div class="lg-cell">孾儿眼毒箭。</div>
</div>
<!-- end of lg-row -->
<div class="lg-row">
<div class="lg-cell">如来治眼病，</div>
<div class="lg-cell">过于彼世医，</div>
</div>
<!-- end of lg-row -->
<div class="lg-row">
<div class="lg-cell">能以智慧錍，</div>
<div class="lg-cell">决无明眼膜。</div>
</div>
<!-- end of lg-row -->
<div class="lg-row">
<div class="lg-cell">如来治身患，</div>
<div class="lg-cell">过于彼世医，</div>
</div>
<!-- end of lg-row -->
<div class="lg-row">
<div class="lg-cell">世医所疗者，</div>
<div class="lg-cell">唯能治四大。</div>
</div>
<!-- end of lg-row -->
<div class="lg-row">
<div class="lg-cell">如来善分别，</div>
<div class="lg-cell">六界十八界，</div>
</div>
<!-- end of lg-row -->
<div class="lg-row">
<div class="lg-cell">以此法能治，</div>
<div class="lg-cell">三毒身重病，</div>
</div>
<!-- end of lg-row -->
<div class="lg-row">
<div class="lg-cell">能治孾愚病，</div>
<div class="lg-cell">最胜无有上，</div>
</div>
<!-- end of lg-row -->
<div class="lg-row">
<div class="lg-cell">故我今敬礼，</div>
<div class="lg-cell">瞿昙之大师。</div>
</div>
<!-- end of lg-row -->
<div class="lg-row">
<div class="lg-cell">医王名迦留，</div>
<div class="lg-cell">多施人汤药，</div>
</div>
<!-- end of lg-row -->
<div class="lg-row">
<div class="lg-cell">复有一明医，</div>
<div class="lg-cell">名为婆呼卢，</div>
</div>
<!-- end of lg-row -->
<div class="lg-row">
<div class="lg-cell">瞻毘及耆婆，</div>
<div class="lg-cell">如是医王等，</div>
</div>
<!-- end of lg-row -->
<div class="lg-row">
<div class="lg-cell">皆能疗众病。</div>
<div class="lg-cell">是等四种师，</div>
</div>
<!-- end of lg-row -->
<div class="lg-row">
<div class="lg-cell">治者必得差，</div>
<div class="lg-cell">虽差病还发，</div>
</div>
<!-- end of lg-row -->
<div class="lg-row">
<div class="lg-cell">亦复不免死。</div>
<div class="lg-cell">如来无上医，</div>
</div>
<!-- end of lg-row -->
<div class="lg-row">
<div class="lg-cell">所可疗治者，</div>
<div class="lg-cell">拔毒尽苦际，</div>
</div>
<!-- end of lg-row -->
<div class="lg-row">
<div class="lg-cell">毕竟离生死，</div>
<div class="lg-cell">终更不受苦。</div>
</div>
<!-- end of lg-row -->
<div class="lg-row">
<div class="lg-cell">无量亿那由，</div>
<div class="lg-cell">阿僧祇众生，</div>
</div>
<!-- end of lg-row -->
<div class="lg-row">
<div class="lg-cell">佛治令尽苦，</div>
<div class="lg-cell">毕竟不还发。</div>
</div>
<!-- end of lg-row -->
<div class="lg-row">
<div class="lg-cell">我今白大众，</div>
<div class="lg-cell">诸贤在会者，</div>
</div>
<!-- end of lg-row -->
<div class="lg-row">
<div class="lg-cell">甘露不死药，</div>
<div class="lg-cell">咸当至心服。</div>
</div>
<!-- end of lg-row -->
<div class="lg-row">
<div class="lg-cell">诸人应受信，</div>
<div class="lg-cell">最上治目者，</div>
</div>
<!-- end of lg-row -->
<div class="lg-row">
<div class="lg-cell">疗身拔毒箭，</div>
<div class="lg-cell">诸医无与等，</div>
</div>
<!-- end of lg-row -->
<div class="lg-row">
<div class="lg-cell">是故宜至心，</div>
<div class="lg-cell">归命瞿昙尊。」</div>
</div><!-- end of lg --></div></div>
<div class='div-other'><a id='mulu275' />
<p class='h2'>（二五五）</p>
<p>如是我闻：</p>
<p>一时，佛在王舍城迦兰陀竹林。尔时，尼瞿陀劫波比丘住彼第一旷野林中，而此野中，复有一林。时此比丘于彼遇病，尊者婆耆供给彼病尼瞿陀劫波比丘，因此病故，即入涅槃。尔时，尊者婆耆奢耶旬供养和上尼瞿陀劫波已，渐次游行至王舍城迦兰陀竹林。时婆耆奢于其晨朝，着衣持鉢，入王舍城乞食，乞食食已，洗鉢，收摄坐具，往詣佛所，整其衣服，合掌向佛，说偈问曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今欲问佛，</div>
<div class="lg-cell">无量之解慧，</div>
</div>
<!-- end of lg-row -->
<div class="lg-row">
<div class="lg-cell">现在断疑惑，</div>
<div class="lg-cell">于旷野城中，</div>
</div>
<!-- end of lg-row -->
<div class="lg-row">
<div class="lg-cell">比丘入涅槃，</div>
<div class="lg-cell">生来有福德，</div>
</div>
<!-- end of lg-row -->
<div class="lg-row">
<div class="lg-cell">守摄身口意，</div>
<div class="lg-cell">兼有大名闻，</div>
</div>
<!-- end of lg-row -->
<div class="lg-row">
<div class="lg-cell">尼瞿陀劫宾，</div>
<div class="lg-cell">佛为作是名，</div>
</div>
<!-- end of lg-row -->
<div class="lg-row">
<div class="lg-cell">佛为婆罗门，</div>
<div class="lg-cell">立如是名字。」</div>
</div><!-- end of lg --></div></div>
<div class='div-other'><a id='mulu276' />
<p class='h2'>（二五六）</p>
<p>如是我闻：</p>
<p>一时，佛在舍卫国祇树给孤独园。尔时，诸大声闻耆旧之等，于佛左右，各造菴窟，于其中住。时憍陈如、颇发耆贤跋沟、摩訶南、耶舍那毘摩罗牛呞、尊者舍利弗、摩訶目连、摩訶迦叶、摩訶俱絺罗、摩訶劫宾那、尊者阿那律、尊者难陀迦、尊者钳比囉、耶舍赊罗俱毘訶、富那拘毘罗、拘婆尼、泥迦他毘罗，如是等辈，及诸餘大声闻，各于草菴诸窟中住。于月十五日布萨，尔时，如来于众僧前，敷座而坐，尊者婆耆奢亦在会中，即从座起，叉手合掌白佛言：「听我所说。」</p>
<p>佛言：「我今恣汝所说。」</p>
<p>尔时，婆耆奢即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「诸大比丘等，</div>
<div class="lg-cell">必乾竭欲爱，</div>
</div>
<!-- end of lg-row -->
<div class="lg-row">
<div class="lg-cell">弃捨诸积聚，</div>
<div class="lg-cell">勇捍无怖畏。</div>
</div>
<!-- end of lg-row -->
<div class="lg-row">
<div class="lg-cell">知时知节量，</div>
<div class="lg-cell">不贪嗜五欲，</div>
</div>
<!-- end of lg-row -->
<div class="lg-row">
<div class="lg-cell">离一切垢秽，</div>
<div class="lg-cell">深心有黠慧。</div>
</div>
<!-- end of lg-row -->
<div class="lg-row">
<div class="lg-cell">有如斯事故，</div>
<div class="lg-cell">名为大比丘。」</div>
</div><!-- end of lg --></div></div>
<div class='div-other'><a id='mulu277' />
<p class='h2'>（二五七）</p>
<p>如是我闻：</p>
<p>一时，佛在舍卫国祇树给孤独园。尔时，尊者婆耆奢来至毘舍佉鹿子母讲堂中，遇病困篤。尔时，富匿于彼瞻病。时，尊者婆耆奢告富匿言：「汝可往詣于世尊所，如我婆耆奢顶礼世尊足下，问讯世尊：『少病、少恼、起居轻利，无诸苦不？』」尔时，富匿受尊者教往詣佛所，顶礼佛足，在一面坐，合掌白佛言：「世尊！婆耆奢比丘在毘舍佉讲堂中，病疹困篤，而语我言：『往世尊所，称我名字，顶礼佛足，问讯世尊：「少病、少恼、起居轻利，无诸苦不？」』」尔时，富匿复白佛言：「此婆耆奢，或因困疾，即入涅槃，唯愿世尊，屈意往彼。」如来默然受富匿语。</p>
<p>尔时，富匿即还詣尊者婆耆奢所，白言：「和上！我问讯已，复启世尊：『婆耆奢或因困病，入于涅槃。』世尊默然听受我语。」</p>
<p>尔时，世尊从禪定起，即往毘舍佉讲堂婆耆奢所。时婆耆奢遥见佛来，自力欲起，佛告之曰：「不须汝起。」尔时，世尊别敷座坐，告婆耆奢：「汝今身体苦痛为可忍不？能饮食不？」</p>
<p>时婆耆奢白言：「此痛转增，无有瘳损，今我所患，譬如力<span class='corr'>士</span>捉儜人髮，[打-丁+(稯-禾)]搣揉捺，我患头痛，亦复如是。又如大力杀牛之人，以刀刺腹，割其肠肚，我患腹痛，亦复如是。又如瘦人为有力者强捉，火炙，身体燋然，我苦体痛，亦复如是。我于今日欲入涅槃，我于最后欲讚于佛。」</p>
<p>佛告之曰：「随汝所说。」即说偈言<span class='note-inline'>(本无少偈)</span>。</p>
<p>　本如酒醉四句讚　龙脇、拔毒箭　尼瞿陀劫宾入涅槃　讚大声闻　婆耆奢灭尽</p></div>
<div class='div-other'><a id='mulu278' />
<p class='h2'>（二五八）</p>
<p>如是我闻：</p>
<p>一时佛游俱萨罗，还至舍卫国祇树给孤独园。时有摩纳名曰极慢，其所承藉，七世以来，父母真正博通多闻，既自读诵，亦教他人，其所闻者，闻则能持，四围陀典，已达其趣：娑罗乾陀论，及与声论、毘伽罗论、戏笑之论、毘陀罗论，善解法句义趣，通达如是种种诸论。容貌端正，才艺过人，难可儔匹，兼生豪族，又处富贵，自恃才力，生大憍慢，于父母所不生敬顺，及和上阿闍梨、师长、亲属，斯不敬礼。</p>
<p>时极慢摩纳闻佛从俱萨罗至舍卫国祇树给孤独园，将往佛所，而作是念：「我至彼时，若沙门瞿昙接待我者，我当问讯；若不问我，当默然还。」尔时，摩纳作是念已，即詣佛所。</p>
<p>于时世尊大众围遶而为说法，极慢摩纳虽往于彼，如来当时聊不顾视。时彼摩纳默作是念：「沙门瞿昙都不以我而逕于怀。」寻欲归依。尔时，世尊知其心念，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「为义来至此，</div>
<div class="lg-cell">未得便欲还，</div>
</div>
<!-- end of lg-row -->
<div class="lg-row">
<div class="lg-cell">何不使获得，</div>
<div class="lg-cell">称汝所来心？」</div>
</div><!-- end of lg --></div>
<p>极慢摩纳作是思惟：「沙门瞿昙知我所念。」即生信心，欲礼佛足。佛告摩纳：「我录汝心，不必礼敬，所为已足。」</p>
<p>尔时，大众覩斯事已，怪未曾有，咸作是言：「沙门瞿昙有大神足，此极慢摩纳于己父母、和上阿闍梨所，尚无恭敬，今见瞿昙能自谦下，恂恂恭顺。」</p>
<p>尔时，极慢摩纳见诸大众言音暂止，在一面坐，端身正意，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「当于何等所，</div>
<div class="lg-cell">不应起憍慢？</div>
</div>
<!-- end of lg-row -->
<div class="lg-row">
<div class="lg-cell">复更于何所，</div>
<div class="lg-cell">而当生谦让？</div>
</div>
<!-- end of lg-row -->
<div class="lg-row">
<div class="lg-cell">孰能却众苦？</div>
<div class="lg-cell">何者与利乐？</div>
</div>
<!-- end of lg-row -->
<div class="lg-row">
<div class="lg-cell">供养何者胜，</div>
<div class="lg-cell">为贤智所讚？」</div>
</div><!-- end of lg --></div>
<p>尔时，世尊以偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「供养于父母，</div>
<div class="lg-cell">以空淨满月，</div>
</div>
<!-- end of lg-row -->
<div class="lg-row">
<div class="lg-cell">敬顺兄诸亲，</div>
<div class="lg-cell">和上阿闍梨，</div>
</div>
<!-- end of lg-row -->
<div class="lg-row">
<div class="lg-cell">及餘尊长等，</div>
<div class="lg-cell">于彼不应慢，</div>
</div>
<!-- end of lg-row -->
<div class="lg-row">
<div class="lg-cell">宜当自谦下，</div>
<div class="lg-cell">都应悉恭敬。</div>
</div>
<!-- end of lg-row -->
<div class="lg-row">
<div class="lg-cell">若见忧恼者，</div>
<div class="lg-cell">应为除诸苦，</div>
</div>
<!-- end of lg-row -->
<div class="lg-row">
<div class="lg-cell">亦与其快乐，</div>
<div class="lg-cell">普皆应供养。</div>
</div>
<!-- end of lg-row -->
<div class="lg-row">
<div class="lg-cell">若断贪欲瞋，</div>
<div class="lg-cell">并离愚痴者，</div>
</div>
<!-- end of lg-row -->
<div class="lg-row">
<div class="lg-cell">漏尽阿罗汉，</div>
<div class="lg-cell">正智得解脱。</div>
</div>
<!-- end of lg-row -->
<div class="lg-row">
<div class="lg-cell">于斯上人所，</div>
<div class="lg-cell">除慢不自高，</div>
</div>
<!-- end of lg-row -->
<div class="lg-row">
<div class="lg-cell">应当向归依，</div>
<div class="lg-cell">合掌而敬礼。」</div>
</div><!-- end of lg --></div>
<p>尔时，世尊为极慢说诸法要，乃至不受后有。餘如波罗蜜闍经中说。</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu279' />
<p class='h2'>（二五九）</p>
<p>如是我闻：</p>
<p>一时佛游俱萨罗，至舍卫国祇树给孤独园。尔时，优竭提舍利婆罗门施设大祀，七百牛王繫之于柱，牸牛、犢子、牂羖羊等，如是种种所有畜生，不可称计，在祀场中，处处繫之，设诸餚饍，种种饮食。尔时，餘国诸婆罗门闻彼设祀，悉来云集。</p>
<p>时优竭提舍利婆罗门闻佛从俱萨罗到舍卫国祇树给孤独园，欲往佛所，作是念言：「我今设祀，所作会具，当问瞿昙，将不少耶？」时婆罗门乘羽葆车，所着衣裳，上下纯白，提三岐金叉，持金藻盥，满中淨水，诸摩纳众围遶左右，餘国种种诸婆罗门亦为翼从，来詣佛所，问讯已訖，在一面坐，具白佛言：「世尊！我于今者，设斯大祀，繫七百牛王及诸畜生，乃至餘国婆罗门等，悉来云集。办具已訖，欲设大祀。愿佛教我，满足有胜，无少减不？」</p>
<p>佛言：「婆罗门！汝为祀主，大施求福，亦大得罪，竪三种刀，斯名不善。作于苦因，亦得苦报，得于苦利，受报亦苦。云何名为三种刀？意、口、身刀也。何名意刀？汝若祀时，意业不善，杀诸畜生，以为大祀，是名竪于意刀。何者口刀？汝欲祀时，而作是言：『我于明日当杀尔许种种生命。』是名竪于口刀。云何名为身刀？汝若祀时，手牵牛王及诸畜生，受于呪愿，是名竪于身刀。」</p>
<p>佛言：「又有三种火，最胜最妙，宜应谨慎，亦当恭敬，非汝所事，邪见火也。何谓为三？一名恭敬火。二名苦乐俱火。三名福田火。云何名为恭敬火？应当供养、尊重、恭敬、拥护父母。何以故？父母求子，祷祀神祇，然后得子，父母赤白和合成身，生育长养，以是之故，名恭敬火。如是之火，应正供养，与众快乐，令无乏苦。云何名为苦乐俱火？若族姓子起于精勤，积集钱财，于其妻子，并诸眷属、奴婢、僕使、知友、辅相，及诸亲族，皆应供养，供给所须，与其利乐，如是等辈，皆同苦乐，是名苦乐俱火。云何名为福田火？若沙门、婆罗门能断贪欲，解脱贪欲，能断瞋恚，解脱瞋恚，能断愚痴，解脱愚痴，如是等沙门、婆罗门，名福田火。上趣诸天，能招乐报，此名福田火。是以族姓子，应当至心供养、恭敬，使得快乐。又有三种火必应灭之，何者三火？所谓贪欲、愚痴、瞋恚火，不如世间火，有时须然，有时须灭。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「恭敬俱福田，</div>
<div class="lg-cell">此三火应祀，</div>
</div>
<!-- end of lg-row -->
<div class="lg-row">
<div class="lg-cell">若勤心供养，</div>
<div class="lg-cell">获得三种乐。</div>
</div>
<!-- end of lg-row -->
<div class="lg-row">
<div class="lg-cell">云何为三乐？</div>
<div class="lg-cell">施戒及修定，</div>
</div>
<!-- end of lg-row -->
<div class="lg-row">
<div class="lg-cell">三种之果报，</div>
<div class="lg-cell">人天涅槃乐。</div>
</div>
<!-- end of lg-row -->
<div class="lg-row">
<div class="lg-cell">若人于一切，</div>
<div class="lg-cell">善解于方法，</div>
</div>
<!-- end of lg-row -->
<div class="lg-row">
<div class="lg-cell">于祠祀时节，</div>
<div class="lg-cell">能养其眷属，</div>
</div>
<!-- end of lg-row -->
<div class="lg-row">
<div class="lg-cell">供养应供者，</div>
<div class="lg-cell">能供养应供，</div>
</div>
<!-- end of lg-row -->
<div class="lg-row">
<div class="lg-cell">终竟必获得，</div>
<div class="lg-cell">永离灾患处。」</div>
</div><!-- end of lg --></div>
<p>尔时，优竭提舍利婆罗门闻佛所说，即语乌答摩纳：「汝可往詣彼祀场中，先所繫养诸畜生等，以係祀者，今悉散放，随逐水草，尽其寿命，莫作拘碍。」</p>
<p>乌答摩纳言：「和上如所教勅，我能为之。」即往祀场，宣告诸人：「我受优竭提舍利教勅，一切畜生悉皆解放，任意令去。」</p>
<p>乌答摩纳往祀场所未久之间，如来于后即为优竭提舍利婆罗门如诸佛法为说法要，示教利喜。时婆罗门即受禁戒，乃至见諦。餘如突罗闍品中所说。</p>
<p>时优竭提舍利婆罗门即整衣服，顶礼佛足，白佛言：「世尊！唯愿明日与诸大众往祀场中，受我供设。」尔时，世尊默然受请。时婆罗门闻佛所说，又见受请，欢喜而去。</p>
<p>时婆罗门至祀场已，通夜办具种种餚饍，乃至敷座，又具淨水。后日晨朝，往詣佛所，白佛言：「时到。」尔时，如来与诸大众着衣持鉢，往詣祀场，在众僧前敷座而坐。时婆罗门覩佛大众，寂然坐定，手行淨水，施设种种餚饍饮食，食訖摄鉢。时婆罗门在世尊前敷座而坐，愿乐听法。</p>
<p>尔时，如来即为呪愿：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「于诸大祀中，</div>
<div class="lg-cell">祠祀火为上。</div>
</div>
<!-- end of lg-row -->
<div class="lg-row">
<div class="lg-cell">婆罗门书中，</div>
<div class="lg-cell">萨婆底为上。</div>
</div>
<!-- end of lg-row -->
<div class="lg-row">
<div class="lg-cell">一切国土中，</div>
<div class="lg-cell">人王最为上。</div>
</div>
<!-- end of lg-row -->
<div class="lg-row">
<div class="lg-cell">百川众流中，</div>
<div class="lg-cell">海水最为上。</div>
</div>
<!-- end of lg-row -->
<div class="lg-row">
<div class="lg-cell">列宿丽于天，</div>
<div class="lg-cell">月光最为上。</div>
</div>
<!-- end of lg-row -->
<div class="lg-row">
<div class="lg-cell">一切众明中，</div>
<div class="lg-cell">日光最为上。</div>
</div>
<!-- end of lg-row -->
<div class="lg-row">
<div class="lg-cell">十方世界中，</div>
<div class="lg-cell">佛为第一尊。」</div>
</div><!-- end of lg --></div>
<p>尔时，世尊为婆罗门种种说法，示教利喜，从座而去。</p></div>
<div class='div-other'><a id='mulu280' />
<p class='h2'>（二六〇）</p>
<p>如是我闻：</p>
<p>一时，佛在舍卫国祇树给孤独园。尔时，有摩纳名僧伽罗，往詣佛所，问讯佛已，在一面坐，即白佛言：「世尊！云何观察不善丈夫？」</p>
<p>佛言：「譬如观月。」</p>
<p>又问：「云何观察善胜丈夫？」</p>
<p>佛复答曰：「亦如观月。」</p>
<p>尔时，摩纳复白佛言：「云何不善丈夫观之如月？」</p>
<p>佛言：「不善丈夫如十六日月光，渐减圆满，转亏，乃至于尽损减不现。如佛法中不能信心受持禁戒，少所读诵，若修少施，于其后时，懈怠不勤，渐失信心，毁犯禁戒，复不布施，亲近恶友，不至僧坊諮受于法，不听法故，身口意业造于不善，以造恶故，身坏命终，堕于恶道。是故当知恶丈夫者，犹如彼月渐渐损减，乃至灭尽。」</p>
<p>又问：「云何善胜丈夫亦复如月？」</p>
<p>佛言：「譬如初月，光明熾然，渐渐增长，至十五日圆满具足。如佛法中，能有信心修行禁戒，习于多闻，修于布施，却除邪见，修于正见，于佛法中，得纯信心，坚持禁戒，善修多闻，能施不慳，具于正见，信心持戒，多闻惠施，以渐增长，是善丈夫身口意行，亲近善友，具修诸善，身坏命终，得生天上。是故当知善丈夫者亦复如月。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「譬如盛满月，</div>
<div class="lg-cell">处于虚空中，</div>
</div>
<!-- end of lg-row -->
<div class="lg-row">
<div class="lg-cell">圆光甚暉曜，</div>
<div class="lg-cell">映蔽于诸星。</div>
</div>
<!-- end of lg-row -->
<div class="lg-row">
<div class="lg-cell">亦如具信人，</div>
<div class="lg-cell">戒闻捨贪嫉，</div>
</div>
<!-- end of lg-row -->
<div class="lg-row">
<div class="lg-cell">于诸嫉妬者，</div>
<div class="lg-cell">如月蔽众星。」</div>
</div><!-- end of lg --></div>
<p>时僧伽罗摩纳闻佛所说，<span class='corr'>踊</span>跃而去。诸比丘闻佛所说，欢喜奉行。</p></div>
<div class='div-other'><a id='mulu281' />
<p class='h2'>（二六一）</p>
<p>如是我闻：</p>
<p>一时，佛在舍卫国祇树给孤独园。尔时，有婆罗门名曰生听，往詣佛所，问讯已訖，在一面坐，即白佛言：「我曾闻人说：『世尊言：「但施于我，莫施餘人，但施我弟子，莫施他弟子。若能施我及我弟子，得大果报；若施他人及餘弟子，不得果报。」』实说是不？将非世人诽谤者乎？」</p>
<p>佛言：「此实虚妄，诽谤于我，都无此语。若如是说，作二种难：一者遮难，二者受者得减损难。若如此说，作大损减，身坏命终，堕三恶道。汝今应知，乃至洗鉢之水，我尚说言：『施与虫蚁，获大福报。』况于施我？实作是语：『施持戒者，得福甚多，施破戒者，得福尠少。』」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一切布施处，</div>
<div class="lg-cell">我常生讚歎，</div>
</div>
<!-- end of lg-row -->
<div class="lg-row">
<div class="lg-cell">破戒得福少，</div>
<div class="lg-cell">持戒获大果。</div>
</div>
<!-- end of lg-row -->
<div class="lg-row">
<div class="lg-cell">黑白赤青牛，</div>
<div class="lg-cell">生犢各差别，</div>
</div>
<!-- end of lg-row -->
<div class="lg-row">
<div class="lg-cell">驾用取其力，</div>
<div class="lg-cell">不择其产种。</div>
</div>
<!-- end of lg-row -->
<div class="lg-row">
<div class="lg-cell">人亦复如是，</div>
<div class="lg-cell">刹利婆罗门，</div>
</div>
<!-- end of lg-row -->
<div class="lg-row">
<div class="lg-cell">毘舍首陀罗，</div>
<div class="lg-cell">真陀罗富且，</div>
</div>
<!-- end of lg-row -->
<div class="lg-row">
<div class="lg-cell">能持于淨戒，</div>
<div class="lg-cell">施之得大果，</div>
</div>
<!-- end of lg-row -->
<div class="lg-row">
<div class="lg-cell">如似齎麻干，</div>
<div class="lg-cell">捨之取珍宝。</div>
</div>
<!-- end of lg-row -->
<div class="lg-row">
<div class="lg-cell">孾愚无智者，</div>
<div class="lg-cell">未曾听闻法，</div>
</div>
<!-- end of lg-row -->
<div class="lg-row">
<div class="lg-cell">不能修梵行，</div>
<div class="lg-cell">施之获少果。</div>
</div>
<!-- end of lg-row -->
<div class="lg-row">
<div class="lg-cell">若亲近贤圣，</div>
<div class="lg-cell">正觉及声闻，</div>
</div>
<!-- end of lg-row -->
<div class="lg-row">
<div class="lg-cell">能信于善逝，</div>
<div class="lg-cell">信根立坚固，</div>
</div>
<!-- end of lg-row -->
<div class="lg-row">
<div class="lg-cell">生处恒尊贵，</div>
<div class="lg-cell">最后得涅槃。」</div>
</div><!-- end of lg --></div>
<p>尔时，生听闻佛所说，欢喜奉行。</p></div>
<div class='div-other'><a id='mulu282' />
<p class='h2'>（二六二）</p>
<p>如是我闻：</p>
<p>一时，佛在舍卫国祇树给孤独园。尔时，世尊晨朝着衣持鉢，入城乞食。有一老婆罗门，捉杖持鉢而行乞食，时，佛见已，语婆罗门言：「汝今极老，何以捉杖持鉢而行乞食？」</p>
<p>婆罗门言：「我有七子，各为妻娶，分财等与，我今无分。为子驱故，而行乞食。」</p>
<p>佛告之言：「我今为汝说偈，汝能于大众中说此偈不？」</p>
<p>答言：「我能。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「生子太欢喜，</div>
<div class="lg-cell">为之聚财宝，</div>
</div>
<!-- end of lg-row -->
<div class="lg-row">
<div class="lg-cell">各为娶妻子，</div>
<div class="lg-cell">而便驱弃我。</div>
</div>
<!-- end of lg-row -->
<div class="lg-row">
<div class="lg-cell">此等无孝慈，</div>
<div class="lg-cell">口言为父母，</div>
</div>
<!-- end of lg-row -->
<div class="lg-row">
<div class="lg-cell">如彼罗刹子，</div>
<div class="lg-cell">垂死驱弃我。</div>
</div>
<!-- end of lg-row -->
<div class="lg-row">
<div class="lg-cell">譬如马槽櫪，</div>
<div class="lg-cell">满中置穀[麦*弋]，</div>
</div>
<!-- end of lg-row -->
<div class="lg-row">
<div class="lg-cell">少马无敬让，</div>
<div class="lg-cell">驱蹋于老者。</div>
</div>
<!-- end of lg-row -->
<div class="lg-row">
<div class="lg-cell">此子亦如是，</div>
<div class="lg-cell">无有爱敬心，</div>
</div>
<!-- end of lg-row -->
<div class="lg-row">
<div class="lg-cell">弃我使行乞，</div>
<div class="lg-cell">不如杖爱我。</div>
</div>
<!-- end of lg-row -->
<div class="lg-row">
<div class="lg-cell">我今捉此杖，</div>
<div class="lg-cell">御狗及羊马，</div>
</div>
<!-- end of lg-row -->
<div class="lg-row">
<div class="lg-cell">行则佐我力，</div>
<div class="lg-cell">闇夜为我伴。</div>
</div>
<!-- end of lg-row -->
<div class="lg-row">
<div class="lg-cell">指水知深浅，</div>
<div class="lg-cell">若趺扶杖起，</div>
</div>
<!-- end of lg-row -->
<div class="lg-row">
<div class="lg-cell">蒙杖除多闻，</div>
<div class="lg-cell">是杖爱念我。」</div>
</div><!-- end of lg --></div>
<p>婆罗门受此偈已，诵读使利。尔时，七子在大会中，时，婆罗门于大众中而作是言：「汝等今当听我所说。」大众默然，即说上偈。七子惭愧，起来抱父各共修敬，将父归家，置本坐处，诸子各出妙[疊*毛]二张，奉上于父。</p>
<p>时婆罗门即作是念：「我今得乐，是瞿昙力，瞿昙即是我阿闍梨。婆罗门法，法应供养和上阿闍梨。」选最好衣往至佛所，问讯佛已，在一面坐，白佛言：「世尊！我今家中得诸利乐，是汝之恩，我经书中说：『阿闍梨者，应与阿闍梨分。和上者，应与和上分。』瞿昙！汝今是我阿闍梨，应怜愍我，受我此衣。」尔时，世尊以怜愍故，为受是衣。</p>
<p>婆罗门踊跃，从座而起，欢喜而去。</p></div>
<div class='div-other'><a id='mulu283' />
<p class='h2'>（二六三）</p>
<p>如是我闻：</p>
<p>一时，佛在舍卫国祇树给孤独园。尔时，世尊着衣持鉢，入城乞食。时有一老婆罗门，捉杖持鉢而行乞食，遥见佛已，往至佛所，而作是言：「我捉杖持鉢，从他乞食，汝亦乞食，我之与汝俱是比丘。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不必从他乞，</div>
<div class="lg-cell">得名为比丘。</div>
</div>
<!-- end of lg-row -->
<div class="lg-row">
<div class="lg-cell">虽具在家法，</div>
<div class="lg-cell">正修于梵行。</div>
</div>
<!-- end of lg-row -->
<div class="lg-row">
<div class="lg-cell">福果及恶报，</div>
<div class="lg-cell">俱断无相着，</div>
</div>
<!-- end of lg-row -->
<div class="lg-row">
<div class="lg-cell">乾竭诸有结，</div>
<div class="lg-cell">是名比丘法。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu284' />
<p class='h2'>（二六四）</p>
<p>如是我闻：</p>
<p>一时，佛在王舍城迦兰陀竹林。尔时，王舍城北有耕作婆罗门，名豆罗闍。尔时，世尊于其晨朝，着衣持鉢，往至彼所。时婆罗门遥见佛来，即至佛所，白言：「世尊！我种作人耕种而食，不从人乞。瞿昙！汝今亦可耕种而食。」</p>
<p>佛言：「我亦耕种而食。」</p>
<p>时豆罗闍婆罗门即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝自说知耕，</div>
<div class="lg-cell">未见汝耕时，</div>
</div>
<!-- end of lg-row -->
<div class="lg-row">
<div class="lg-cell">汝若知耕者，</div>
<div class="lg-cell">为我说耕法。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「吾以信为种，</div>
<div class="lg-cell">诸善为良田，</div>
</div>
<!-- end of lg-row -->
<div class="lg-row">
<div class="lg-cell">精进为调牛，</div>
<div class="lg-cell">智慧为辕[辐-田+冏]，</div>
</div>
<!-- end of lg-row -->
<div class="lg-row">
<div class="lg-cell">惭愧为犁具，</div>
<div class="lg-cell">念为御耕者，</div>
</div>
<!-- end of lg-row -->
<div class="lg-row">
<div class="lg-cell">身口意调顺，</div>
<div class="lg-cell">持戒为鞅子。</div>
</div>
<!-- end of lg-row -->
<div class="lg-row">
<div class="lg-cell">耕去烦恼秽，</div>
<div class="lg-cell">甘雨随时降，</div>
</div>
<!-- end of lg-row -->
<div class="lg-row">
<div class="lg-cell">芸耨为善心，</div>
<div class="lg-cell">大获善苗稼，</div>
</div>
<!-- end of lg-row -->
<div class="lg-row">
<div class="lg-cell">趣向安隐处，</div>
<div class="lg-cell">可以剋永安。</div>
</div>
<!-- end of lg-row -->
<div class="lg-row">
<div class="lg-cell">吾所耕如是，</div>
<div class="lg-cell">故得甘露果，</div>
</div>
<!-- end of lg-row -->
<div class="lg-row">
<div class="lg-cell">超昇离三界，</div>
<div class="lg-cell">不来入诸有。」</div>
</div><!-- end of lg --></div>
<p>婆罗门言：「汝耕实是耕无上之胜耕。」婆罗门闻是偈，心生信解，盛满鉢饮食，来用奉佛，佛不受。餘如上豆罗闍婆罗门所说，乃至不受后有。</p></div>
<div class='div-other'><a id='mulu285' />
<p class='h2'>（二六五）</p>
<p>如是我闻：</p>
<p>一时，佛在舍卫国祇树给孤独园。尔时，有一比丘名曰梵天，游行央伽国，来到瞻波至健伽池边，后日晨朝，着衣持鉢，入瞻波城，次第乞食，到于本家。尔时，尊者梵天母在中门中，以苏米、胡麻以投火聚，望生梵天。尊者梵天在门中立，其母不识。尔时，毘沙门天王敬信梵天，即与无数夜叉之众，乘虚而行，见梵天母祠祀于火，不见其儿，唯见道人，不谓己子。毘沙门天王即为其母而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「婆罗门家女，</div>
<div class="lg-cell">梵天去此远，</div>
</div>
<!-- end of lg-row -->
<div class="lg-row">
<div class="lg-cell">祀火望梵世，</div>
<div class="lg-cell">斯非其逕路。</div>
</div>
<!-- end of lg-row -->
<div class="lg-row">
<div class="lg-cell">不解趣梵天，</div>
<div class="lg-cell">勤苦事火为？</div>
</div>
<!-- end of lg-row -->
<div class="lg-row">
<div class="lg-cell">梵天中梵天，</div>
<div class="lg-cell">在汝门中立。</div>
</div>
<!-- end of lg-row -->
<div class="lg-row">
<div class="lg-cell">都无有取着，</div>
<div class="lg-cell">亦无所养育，</div>
</div>
<!-- end of lg-row -->
<div class="lg-row">
<div class="lg-cell">远离诸恶趣，</div>
<div class="lg-cell">结使尘不着。</div>
</div>
<!-- end of lg-row -->
<div class="lg-row">
<div class="lg-cell">远离诸欲求，</div>
<div class="lg-cell">不染污世法，</div>
</div>
<!-- end of lg-row -->
<div class="lg-row">
<div class="lg-cell">如龙象善调，</div>
<div class="lg-cell">而无所恼触。</div>
</div>
<!-- end of lg-row -->
<div class="lg-row">
<div class="lg-cell">胜念之比丘，</div>
<div class="lg-cell">心善得解脱，</div>
</div>
<!-- end of lg-row -->
<div class="lg-row">
<div class="lg-cell">如是应真者，</div>
<div class="lg-cell">今来受汝供。</div>
</div>
<!-- end of lg-row -->
<div class="lg-row">
<div class="lg-cell">汝应然意灯，</div>
<div class="lg-cell">淨心速施与。」</div>
</div><!-- end of lg --></div>
<p>尔时，其母闻毘沙门说，心即觉悟，母即施食与梵天食已，为其作照明，后世安乐因。</p></div>
<div class='div-other'><a id='mulu286' />
<p class='h2'>（二六六）</p>
<p>如是我闻：</p>
<p>一时，佛在舍卫国祇树给孤独园。尔时，有一婆罗门，往詣佛所，问讯佛已，在一面坐，白佛言：「世尊！世人称汝为佛陀、佛迭，如是之名从何而生？」婆罗门说偈问言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛陀是胜名，</div>
<div class="lg-cell">名生津济义，</div>
</div>
<!-- end of lg-row -->
<div class="lg-row">
<div class="lg-cell">为父母制名，</div>
<div class="lg-cell">故名汝为佛。」</div>
</div><!-- end of lg --></div>
<p>尔时，世尊以偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「今我哀愍汝，</div>
<div class="lg-cell">当为分别说，</div>
</div>
<!-- end of lg-row -->
<div class="lg-row">
<div class="lg-cell">所以有是称，</div>
<div class="lg-cell">汝今善諦听。</div>
</div>
<!-- end of lg-row -->
<div class="lg-row">
<div class="lg-cell">佛知过去世，</div>
<div class="lg-cell">未来世亦然，</div>
</div>
<!-- end of lg-row -->
<div class="lg-row">
<div class="lg-cell">现在普悉知，</div>
<div class="lg-cell">诸行坏灭相。</div>
</div>
<!-- end of lg-row -->
<div class="lg-row">
<div class="lg-cell">明达了诸法，</div>
<div class="lg-cell">应修者悉修，</div>
</div>
<!-- end of lg-row -->
<div class="lg-row">
<div class="lg-cell">应断尽断除，</div>
<div class="lg-cell">以是故名佛。</div>
</div>
<!-- end of lg-row -->
<div class="lg-row">
<div class="lg-cell">总相及别相，</div>
<div class="lg-cell">分别解了知，</div>
</div>
<!-- end of lg-row -->
<div class="lg-row">
<div class="lg-cell">一切悉知见，</div>
<div class="lg-cell">是故名为佛。</div>
</div>
<!-- end of lg-row -->
<div class="lg-row">
<div class="lg-cell">婆罗门当知，</div>
<div class="lg-cell">无量劫观察，</div>
</div>
<!-- end of lg-row -->
<div class="lg-row">
<div class="lg-cell">诸行之苦恼，</div>
<div class="lg-cell">受生必终没。</div>
</div>
<!-- end of lg-row -->
<div class="lg-row">
<div class="lg-cell">远尘离垢习，</div>
<div class="lg-cell">拔毒箭烦恼，</div>
</div>
<!-- end of lg-row -->
<div class="lg-row">
<div class="lg-cell">得尽生死际，</div>
<div class="lg-cell">以是故名佛。」</div>
</div><!-- end of lg --></div>
<p>婆罗门闻佛所说，欢喜奉行。</p></div>
<div class='div-other'><a id='mulu287' />
<p class='h2'>（二六七）</p>
<p>如是我闻：</p>
<p>一时，佛在憍萨罗国游行，至沙林聚落。尔时，世尊捨于道次，在一树下，正身端坐，繫念在前。时有一婆罗门，姓曰烟氏，在佛后来，见佛迹中，千辐轮相，怪未曾有。即自思惟：「我未见人有如是迹，我当推寻是何人迹。」作是念已，即寻其迹，<span class='corr'>往</span>至佛所，瞻仰尊颜，容色悦豫，覩者信敬，诸相寂定，心意亦定，得最上调心，寂灭之寂，身真金色，犹如金楼。即白佛言：「世尊！汝当得天也。」</p>
<p>佛言：「婆罗门！我不得天也。」</p>
<p>婆罗门言：「当得阿修罗，为得龙、揵闥婆、夜叉、紧那罗、摩睺罗伽也。」</p>
<p>佛言：「我皆不得。」</p>
<p>婆罗门言：「汝得人也。」</p>
<p>佛言：「我不得人也。」</p>
<p>婆罗门言：「我问汝为得天及龙、阿修罗、揵闥婆、夜叉、紧那罗、摩睺罗伽，及人，汝皆言不得，为何所得也？」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我非天龙阿修罗，</div>
<div class="lg-cell">紧那摩睺乾闥婆，</div>
</div>
<!-- end of lg-row -->
<div class="lg-row">
<div class="lg-cell">亦非夜叉及以人，</div>
<div class="lg-cell">我漏已尽断烦恼。</div>
</div>
<!-- end of lg-row -->
<div class="lg-row">
<div class="lg-cell">我虽调驯如龙象，</div>
<div class="lg-cell">终不为他所制御，</div>
</div>
<!-- end of lg-row -->
<div class="lg-row">
<div class="lg-cell">不为他制断疑故，</div>
<div class="lg-cell">断爱解脱离诸趣。</div>
</div>
<!-- end of lg-row -->
<div class="lg-row">
<div class="lg-cell">一切尽知断后生，</div>
<div class="lg-cell">如芬陀利善开敷，</div>
</div>
<!-- end of lg-row -->
<div class="lg-row">
<div class="lg-cell">处于水中得增长，</div>
<div class="lg-cell">终不为水之所着。</div>
</div>
<!-- end of lg-row -->
<div class="lg-row">
<div class="lg-cell">清淨香洁人所乐，</div>
<div class="lg-cell">八法不污如莲华，</div>
</div>
<!-- end of lg-row -->
<div class="lg-row">
<div class="lg-cell">我亦如是生世间，</div>
<div class="lg-cell">同于世法不染着。</div>
</div>
<!-- end of lg-row -->
<div class="lg-row">
<div class="lg-cell">无量劫来常观察，</div>
<div class="lg-cell">诸行所缘受苦恼，</div>
</div>
<!-- end of lg-row -->
<div class="lg-row">
<div class="lg-cell">诸受生者皆终没，</div>
<div class="lg-cell">远尘离垢断众习，</div>
</div>
<!-- end of lg-row -->
<div class="lg-row">
<div class="lg-cell">拔出毒箭断烦恼，</div>
<div class="lg-cell">皆得尽于生死际。</div>
</div><!-- end of lg --></div>
<p>「以是之故，号之为佛。」</p>
<p>烟姓婆罗门闻佛所说，欢喜而去。</p>
<p>　慢、优竭提　生听、极老　比丘、种作　及梵天　佛陀、轮相为第十</p></div>
<div class='div-other'><a id='mulu288' />
<p class='h2'>（二六八）</p>
<p>如是我闻：</p>
<p>一时，佛在王舍城迦兰陀竹林。尔时，世尊着衣持鉢，入城乞食，到火姓达赖殊婆罗门家。尔时，火姓达赖殊于中门前祀祠于火，佛来至门，达赖殊遥见佛来，而语之言：「住！住！旃陀罗！莫来至此。」</p>
<p>佛告之言：「汝识旃陀罗，知旃陀罗法不？」</p>
<p>婆罗门答言：「不识不知旃陀罗、旃陀罗法，汝识旃陀罗，知旃陀罗法耶？」</p>
<p>佛告之言：「我识旃陀罗，知旃陀罗法。」</p>
<p>时婆罗门于坐处起，为佛敷座，而白佛言：「汝为我说旃陀罗法。」</p>
<p>尔时，世尊即坐其座，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「恶性喜瞋久嫌恨，</div>
<div class="lg-cell">为人刚恶怀憍慢，</div>
</div>
<!-- end of lg-row -->
<div class="lg-row">
<div class="lg-cell">行于倒见及幻惑，</div>
<div class="lg-cell">当知此是旃陀罗。</div>
</div>
<!-- end of lg-row -->
<div class="lg-row">
<div class="lg-cell">含忿嫉妬好恶欲，</div>
<div class="lg-cell">难可调化无惭愧，</div>
</div>
<!-- end of lg-row -->
<div class="lg-row">
<div class="lg-cell">行如是者旃陀罗。</div>
<div class="lg-cell">伤害胎生及卵生，</div>
</div>
<!-- end of lg-row -->
<div class="lg-row">
<div class="lg-cell">心无慈愍害生类，</div>
<div class="lg-cell">伤残毁害于四生，</div>
</div>
<!-- end of lg-row -->
<div class="lg-row">
<div class="lg-cell">当知是此旃陀罗。</div>
<div class="lg-cell">若人齎物涉道路，</div>
</div>
<!-- end of lg-row -->
<div class="lg-row">
<div class="lg-cell">聚落空处有财宝，</div>
<div class="lg-cell">悉能劫夺并害命，</div>
</div>
<!-- end of lg-row -->
<div class="lg-row">
<div class="lg-cell">行如是者旃陀罗。</div>
<div class="lg-cell">造行众恶无悔恨，</div>
</div>
<!-- end of lg-row -->
<div class="lg-row">
<div class="lg-cell">是则名为旃陀罗。</div>
<div class="lg-cell">捨自己妻及婬女，</div>
</div>
<!-- end of lg-row -->
<div class="lg-row">
<div class="lg-cell">邪姦他妇无所避，</div>
<div class="lg-cell">如是亦名旃陀罗。</div>
</div>
<!-- end of lg-row -->
<div class="lg-row">
<div class="lg-cell">于己种姓及亲友，</div>
<div class="lg-cell">如是之处造邪恶，</div>
</div>
<!-- end of lg-row -->
<div class="lg-row">
<div class="lg-cell">不择好恶而姦婬，</div>
<div class="lg-cell">是亦名为旃陀罗。</div>
</div>
<!-- end of lg-row -->
<div class="lg-row">
<div class="lg-cell">以理问义为倒说，</div>
<div class="lg-cell">如是亦名旃陀罗。</div>
</div>
<!-- end of lg-row -->
<div class="lg-row">
<div class="lg-cell">自歎己德毁呰他，</div>
<div class="lg-cell">贪着我慢下贱行，</div>
</div>
<!-- end of lg-row -->
<div class="lg-row">
<div class="lg-cell">如是亦名旃陀罗。</div>
<div class="lg-cell">横加诽谤极愚痴，</div>
</div>
<!-- end of lg-row -->
<div class="lg-row">
<div class="lg-cell">为小利故生诽谤，</div>
<div class="lg-cell">如是亦名旃陀罗。</div>
</div>
<!-- end of lg-row -->
<div class="lg-row">
<div class="lg-cell">自己有过推与他，</div>
<div class="lg-cell">专行欺誑谤毁人，</div>
</div>
<!-- end of lg-row -->
<div class="lg-row">
<div class="lg-cell">如是亦名旃陀罗。</div>
<div class="lg-cell">多有财宝饶亲族，</div>
</div>
<!-- end of lg-row -->
<div class="lg-row">
<div class="lg-cell">自食好美与他恶，</div>
<div class="lg-cell">如是亦名旃陀罗。</div>
</div>
<!-- end of lg-row -->
<div class="lg-row">
<div class="lg-cell">己到他家得美食，</div>
<div class="lg-cell">他若来时与麁恶，</div>
</div>
<!-- end of lg-row -->
<div class="lg-row">
<div class="lg-cell">如是亦名旃陀罗。</div>
<div class="lg-cell">父母衰老离盛壮，</div>
</div>
<!-- end of lg-row -->
<div class="lg-row">
<div class="lg-cell">而不孝顺加供养，</div>
<div class="lg-cell">如是亦名旃陀罗。</div>
</div>
<!-- end of lg-row -->
<div class="lg-row">
<div class="lg-cell">父母兄弟及姊妹，</div>
<div class="lg-cell">骂詈恶口无逊弟，</div>
</div>
<!-- end of lg-row -->
<div class="lg-row">
<div class="lg-cell">如是亦名旃陀罗。</div>
<div class="lg-cell">沙门及与婆罗门，</div>
</div>
<!-- end of lg-row -->
<div class="lg-row">
<div class="lg-cell">中时垂至不施与，</div>
<div class="lg-cell">更加骂詈而瞋恚，</div>
</div>
<!-- end of lg-row -->
<div class="lg-row">
<div class="lg-cell">如是亦名旃陀罗。</div>
<div class="lg-cell">沙门及与婆罗门，</div>
</div>
<!-- end of lg-row -->
<div class="lg-row">
<div class="lg-cell">贫穷乞匃请向家，</div>
<div class="lg-cell">不与饮食亦不施，</div>
</div>
<!-- end of lg-row -->
<div class="lg-row">
<div class="lg-cell">如是亦名旃陀罗。</div>
<div class="lg-cell">毁骂于佛及声闻，</div>
</div>
<!-- end of lg-row -->
<div class="lg-row">
<div class="lg-cell">出家在家加毁骂，</div>
<div class="lg-cell">如是亦名旃陀罗。</div>
</div>
<!-- end of lg-row -->
<div class="lg-row">
<div class="lg-cell">竟非罗汉诈称是，</div>
<div class="lg-cell">于天人中为残贼，</div>
</div>
<!-- end of lg-row -->
<div class="lg-row">
<div class="lg-cell">生于大家婆罗门，</div>
<div class="lg-cell">韋陀典籍悉通利，</div>
</div>
<!-- end of lg-row -->
<div class="lg-row">
<div class="lg-cell">数数造作诸恶业，</div>
<div class="lg-cell">种姓不能遮谤毁，</div>
</div>
<!-- end of lg-row -->
<div class="lg-row">
<div class="lg-cell">亦不能遮地狱报，</div>
<div class="lg-cell">现前为人所骂辱，</div>
</div>
<!-- end of lg-row -->
<div class="lg-row">
<div class="lg-cell">未来之世堕恶趣，</div>
<div class="lg-cell">生旃陀罗须陀延。</div>
</div>
<!-- end of lg-row -->
<div class="lg-row">
<div class="lg-cell">得好名称必不闻，</div>
<div class="lg-cell">又得盛乐生梵处，</div>
</div>
<!-- end of lg-row -->
<div class="lg-row">
<div class="lg-cell">种姓不能遮梵处，</div>
<div class="lg-cell">现在称歎终生天。</div>
</div>
<!-- end of lg-row -->
<div class="lg-row">
<div class="lg-cell">我今为汝显示说，</div>
<div class="lg-cell">如是之事应当知，</div>
</div>
<!-- end of lg-row -->
<div class="lg-row">
<div class="lg-cell">种姓不是婆罗门，</div>
<div class="lg-cell">种姓不是旃陀罗，</div>
</div>
<!-- end of lg-row -->
<div class="lg-row">
<div class="lg-cell">淨业得作婆罗门，</div>
<div class="lg-cell">恶行得为旃陀罗。」</div>
</div><!-- end of lg --></div>
<p>婆罗门闻是偈，讚言：「如是！如是！大精进！实如所说，大牟尼！不以种姓是婆罗门，不以种姓旃陀罗。善能修行是婆罗门，作恶行者旃陀罗。」婆罗门闻是偈已，欢喜信解，盛满鉢饮食，持以奉佛，佛不为受。何以故？以是说法食故。婆罗门白佛言：「此食当以施谁？」</p>
<p>佛言：「我不见沙门、婆罗门、若天、若魔、若梵，能消此食者，无有是处。当以此食着淨无虫水中。」</p>
<p>婆罗门即以此食着无虫水中，烟炎俱起，滑滑大声。尔时，婆罗门生未曾有想，佛世尊尚于食所，出大神足。婆罗门还至佛所，白佛言：「唯愿世尊听我出家，得及道次。」</p>
<p>佛言：「善来比丘！」鬚髮自落，法服着身，即得具戒，如出家法，于空静处，独己精修。所以族姓子剃除鬚髮，被服法衣者，为正修无上梵行故。族姓子梵行已立，所作已办，不受后有，成阿罗汉，得解脱乐。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我昔迷正真，</div>
<div class="lg-cell">愚惑造邪行，</div>
</div>
<!-- end of lg-row -->
<div class="lg-row">
<div class="lg-cell">不识清淨道，</div>
<div class="lg-cell">又不知死路。</div>
</div>
<!-- end of lg-row -->
<div class="lg-row">
<div class="lg-cell">妄想生横计，</div>
<div class="lg-cell">劬劳承奉火，</div>
</div>
<!-- end of lg-row -->
<div class="lg-row">
<div class="lg-cell">空为虚妄事，</div>
<div class="lg-cell">徒损无所获。</div>
</div>
<!-- end of lg-row -->
<div class="lg-row">
<div class="lg-cell">今遇天中天，</div>
<div class="lg-cell">黑闇蒙惠光，</div>
</div>
<!-- end of lg-row -->
<div class="lg-row">
<div class="lg-cell">获得乐中乐。</div>
<div class="lg-cell">具戒得三明，</div>
</div>
<!-- end of lg-row -->
<div class="lg-row">
<div class="lg-cell">于佛教法中，</div>
<div class="lg-cell">所作皆已訖。</div>
</div>
<!-- end of lg-row -->
<div class="lg-row">
<div class="lg-cell">本虽婆罗门，</div>
<div class="lg-cell">实是旃陀罗，</div>
</div>
<!-- end of lg-row -->
<div class="lg-row">
<div class="lg-cell">今日真实是，</div>
<div class="lg-cell">淨行婆罗门，</div>
</div>
<!-- end of lg-row -->
<div class="lg-row">
<div class="lg-cell">远离于淤泥，</div>
<div class="lg-cell">淨自澡浴已，</div>
</div>
<!-- end of lg-row -->
<div class="lg-row"><div class="lg-cell">过韋陀彼岸。」</div></div><!-- end of lg --></div></div>
<p class='juan'>别译杂阿含经卷第十三</p>
<div class='div-w'>
<p><span class='note-inline'>(自极慢已下十一经，皆丹藏所无，于大本经中亦无同本异译者。然其文相不异，当经前后。则丹藏无者，脱之耳。故此仍之。　癸卯岁高丽国大藏都监奉勅彫造)</span></p></div></div>
</div><!-- end of div[@id='body'] -->
</body></html>
