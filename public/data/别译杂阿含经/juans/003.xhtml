<html xmlns="http://www.w3.org/1999/xhtml">
<head>
  <title>别译杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<p class='juan'><a id='mulu47' />别译杂阿含经卷第三</p><p class="byline">失译人名今附秦录</p>
<div class='div-other'><a id='mulu48' />
<p class='h1'>初诵第三</p>
<div class='div-other'><a id='mulu49' />
<p class='h2'>（四三）</p>
<p>如是我闻：</p>
<p>一时，佛在舍卫国祇树给孤独园。尔时，世尊告诸比丘：「昔阿修罗集诸四兵象马车步，悉皆严备鬪战之具，欲詣忉利天宫，与诸天共鬪。尔时，帝释闻阿修罗庄严四兵，即告须毘罗天子：『我闻阿脩罗庄严四兵，汝亦庄严四兵，往与共鬪。』须毘罗白言：『此事最善。』作是语已，纵逸着乐，不忆此事。帝释闻阿脩罗已来出城，复召须毘罗言：『阿脩罗今已出城，汝可庄严四兵往彼共鬪。』须毘罗白言：『憍尸迦！此是善事。』须毘罗仍尔着乐，不修战备。阿脩罗庄严四兵，已至须弥山上，渐欲近来。帝释复言：『我闻阿修罗渐来逼近，汝将四兵，可往击之。』须毘罗即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若有清闲无事处，</div>
<div class="lg-cell">唯愿与我如此处。』</div>
</div><!-- end of lg --></div>
<p>「帝释即说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若有如此闲乐处，</div>
<div class="lg-cell">汝当将我共至彼。』</div>
</div><!-- end of lg --></div>
<p>「须毘罗复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今懈怠不欲起，</div>
<div class="lg-cell">虽具闻知不庄严，</div>
</div>
<!-- end of lg-row -->
<div class="lg-row">
<div class="lg-cell">天女五欲光四塞，</div>
<div class="lg-cell">唯愿帝释与此愿。』</div>
</div><!-- end of lg --></div>
<p>「帝释以偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若有如此懈堕处，</div>
<div class="lg-cell">百千天女而围遶，</div>
</div>
<!-- end of lg-row -->
<div class="lg-row">
<div class="lg-cell">五欲自恣受快乐，</div>
<div class="lg-cell">汝若往彼与我俱。』</div>
</div><!-- end of lg --></div>
<p>「须毘罗复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『天王若无事役处，</div>
<div class="lg-cell">与我无苦受斯乐。』</div>
</div><!-- end of lg --></div>
<p>「帝释以偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝须毘罗有如是，</div>
<div class="lg-cell">我当与汝同是乐，</div>
</div>
<!-- end of lg-row -->
<div class="lg-row">
<div class="lg-cell">颇曾见闻无事业，</div>
<div class="lg-cell">而得生活受乐者？</div>
</div>
<!-- end of lg-row -->
<div class="lg-row">
<div class="lg-cell">汝今若有如是处，</div>
<div class="lg-cell">可疾速往可随汝，</div>
</div>
<!-- end of lg-row -->
<div class="lg-row">
<div class="lg-cell">汝当畏事好闲处，</div>
<div class="lg-cell">应当速疾向涅槃。』</div>
</div><!-- end of lg --></div>
<p>「闻是语已，须毘罗即集四兵，出与阿脩罗战。时，诸天得胜，阿脩罗退坏，阿脩罗已种种庄严而来还宫。」</p>
<p>佛告诸比丘：「释提桓因处天王位得大自在，犹自精勤，讚叹精进，况复汝等，信心出家，被服法衣，而当不勤精进，讚叹精进？若能精进，讚叹精进，如是为应出家之法。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu50' />
<p class='h2'>（四四）</p>
<p>如是我闻：</p>
<p>一时，佛在舍卫国祇树给孤独园。尔时，世尊告诸比丘：「往昔之时，远于聚落阿练若处，多有诸仙在中而住。离仙处不远，有天阿脩罗，而共战鬪。尔时，毘摩质多罗阿脩罗王着五种容饰，首戴天冠，捉摩尼拂，上戴华盖，带于宝剑，众宝革屣，到仙人住处。行不由门，从壁而入，亦复不与诸仙言语，共相问讯，还从壁出。尔时，有一仙人而作是语：『毘摩质多罗等无恭敬心，不与诸仙问讯共语，从壁而出。』复有一仙而作是言：『阿脩罗等若当恭敬问讯诸仙，应胜诸天，今必不如。』有一仙问言：『此为是谁？』有一仙言：『此是毘摩质多阿脩罗王。』仙人复言：『阿脩罗法知见微浅，无有法教，无尊敬心，犹如农夫，诸天必胜，阿脩罗负。』</p>
<p>「尔时帝释后到仙边，即捨天王五种容饰，从门而入，慰劳诸仙，遍往观察，语诸仙言：『尽各安隐，无诸恼耶？』问讯已訖，从门而出。复有一仙问言：『此为是谁？安慰问讯，周遍察行，然后乃出，甚有法教，容仪端正。』一仙答言：『此是帝释。』有一仙言：『诸天极能敬顺，为行调适，诸天必胜，阿脩罗负。』</p>
<p>「毘摩质多罗闻诸仙讚叹诸天，毁呰阿脩罗，甚大瞋恚。诸仙闻已，往詣阿脩罗所，语言：『我等闻尔，甚大瞋忿。』即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我等故自来，</div>
<div class="lg-cell">欲乞索所愿，</div>
</div>
<!-- end of lg-row -->
<div class="lg-row">
<div class="lg-cell">施我等无畏，</div>
<div class="lg-cell">莫复生瞋忿，</div>
</div>
<!-- end of lg-row -->
<div class="lg-row">
<div class="lg-cell">我等若有过，</div>
<div class="lg-cell">愿教责数我。』</div>
</div><!-- end of lg --></div>
<p>「毘摩质多以偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『不施汝无畏，</div>
<div class="lg-cell">汝等侵毁我，</div>
</div>
<!-- end of lg-row -->
<div class="lg-row">
<div class="lg-cell">卑逊求帝释，</div>
<div class="lg-cell">于我生毁呰，</div>
</div>
<!-- end of lg-row -->
<div class="lg-row">
<div class="lg-cell">汝等求无畏，</div>
<div class="lg-cell">我当与汝畏。』</div>
</div><!-- end of lg --></div>
<p>「尔时，诸仙以偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如人自造作，</div>
<div class="lg-cell">自获于果报，</div>
</div>
<!-- end of lg-row -->
<div class="lg-row">
<div class="lg-cell">行善自获善，</div>
<div class="lg-cell">行恶恶自报。</div>
</div>
<!-- end of lg-row -->
<div class="lg-row">
<div class="lg-cell">譬如下种子，</div>
<div class="lg-cell">随种得果报，</div>
</div>
<!-- end of lg-row -->
<div class="lg-row">
<div class="lg-cell">汝今种苦子，</div>
<div class="lg-cell">后必还自受。</div>
</div>
<!-- end of lg-row -->
<div class="lg-row">
<div class="lg-cell">我今乞无畏，</div>
<div class="lg-cell">逆与我怖畏，</div>
</div>
<!-- end of lg-row -->
<div class="lg-row">
<div class="lg-cell">从今日已往，</div>
<div class="lg-cell">使汝畏无尽。』</div>
</div><!-- end of lg --></div>
<p>「诸仙面与阿脩罗语已，即乘虚去。毘摩质多罗即于其夜，梦与帝释交兵共战，生大惊怕，第二亦尔。第三梦时，帝释军众，果来求战。时，毘摩质多即共交兵，阿脩罗败，帝释逐进，至阿脩罗宫。尔时，帝释种种战諍既得胜已，詣诸仙所。诸仙在东，帝释在西，相对而坐。时，有东风仙人向帝释即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我身久出家，</div>
<div class="lg-cell">腋下有臭气，</div>
</div>
<!-- end of lg-row -->
<div class="lg-row">
<div class="lg-cell">风吹向汝去，</div>
<div class="lg-cell">移避就南坐，</div>
</div>
<!-- end of lg-row -->
<div class="lg-row">
<div class="lg-cell">如此诸臭气，</div>
<div class="lg-cell">诸天所不喜。』</div>
</div><!-- end of lg --></div>
<p>「尔时，帝释以偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『集聚种种华，</div>
<div class="lg-cell">以为首上鬘，</div>
</div>
<!-- end of lg-row -->
<div class="lg-row">
<div class="lg-cell">香气若干种，</div>
<div class="lg-cell">能不生厌离。</div>
</div>
<!-- end of lg-row -->
<div class="lg-row">
<div class="lg-cell">诸仙人出家，</div>
<div class="lg-cell">气如诸华鬘，</div>
</div>
<!-- end of lg-row -->
<div class="lg-row">
<div class="lg-cell">我今顶戴受，</div>
<div class="lg-cell">不以为厌患。』」</div>
</div><!-- end of lg --></div>
<p>佛告诸比丘：「帝释居天王位，长夜恭敬诸出家者，汝诸比丘，以信出家，亦应当作如是钦敬。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu51' />
<p class='h2'>（四五）</p>
<p>如是我闻：</p>
<p>一时，佛在舍卫国祇树给孤独园。尔时，释提桓因颜色殊妙，过于人天，于其中夜，来至佛所，稽首佛足，在一面坐。时，祇洹中，晃然大明，踰于昼日。尔时，释提桓因即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「除灭何事安隐眠？</div>
<div class="lg-cell">灭除何物无忧愁？</div>
</div>
<!-- end of lg-row -->
<div class="lg-row">
<div class="lg-cell">灭何一法瞿昙讚？</div>
<div class="lg-cell">唯愿为我<span class="corr">决</span>众疑。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「灭除瞋恚安隐眠，</div>
<div class="lg-cell">灭除瞋恚无忧愁，</div>
</div>
<!-- end of lg-row -->
<div class="lg-row">
<div class="lg-cell">去除瞋恚棘毒根，</div>
<div class="lg-cell">汝今帝释应当知，</div>
</div>
<!-- end of lg-row -->
<div class="lg-row">
<div class="lg-cell">如是瞋恚坏美善，</div>
<div class="lg-cell">除灭上事听所讚。」</div>
</div><!-- end of lg --></div>
<p>释提桓因闻佛所说，遶佛三匝，欢喜奉行。</p></div>
<div class='div-other'><a id='mulu52' />
<p class='h2'>（四六）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「月八日，四天王遣使者案行天下，伺察世间，有慈孝父母，敬顺尊长，奉事沙门、婆罗门，修于善法，及行恶者，是故宜应修行善法，灭除众恶，捡情守戒。至十四日，四天王复遣太子案行天下。至十五日，四天王自案行伺察，亦复如是。时，四天王既伺察已，往帝释善法堂上，启白帝释并语：『诸天世间人中，多有不孝父母，不敬沙门、婆罗门者，不奉事师及家尊长，乃至无有多持戒者。』尔时，帝释及诸天众闻斯语已，惨然不乐，诸天咸作是言：『损诸天众，益阿脩罗。』若世间中，有人常能孝顺父母，供养沙门、婆罗门，乃至多能持戒。四天王上启帝释，时诸天等极大欢喜，咸作是言：『世间人中，修行善事，极为贤善，作所应作，增益诸天，损阿脩罗。』帝释欢喜，即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『月八十四日，</div>
<div class="lg-cell">及以十五日，</div>
</div>
<!-- end of lg-row -->
<div class="lg-row">
<div class="lg-cell">并及神足月，</div>
<div class="lg-cell">受持清淨戒，</div>
</div>
<!-- end of lg-row -->
<div class="lg-row">
<div class="lg-cell">是人得生天，</div>
<div class="lg-cell">功德如我身。』」</div>
</div><!-- end of lg --></div>
<p>佛告诸比丘：「帝释所说，不名善说。所以者何？若漏尽阿罗汉，所作已办，应作是偈：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『月八十四日，</div>
<div class="lg-cell">及以十五日，</div>
</div>
<!-- end of lg-row -->
<div class="lg-row">
<div class="lg-cell">并及神足月，</div>
<div class="lg-cell">受持清淨戒，</div>
</div>
<!-- end of lg-row -->
<div class="lg-row">
<div class="lg-cell">斯人获胜利，</div>
<div class="lg-cell">功德如我身。』</div>
</div><!-- end of lg --></div>
<p>「佛与罗汉应说斯偈，名称实说，名为善说。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu53' />
<p class='h2'>（四七）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「往昔之时，质多阿脩罗王病患委困。时，释提桓因往詣其所，阿脩罗语帝释言：『愿汝使我病差、安隐，身得平健，肥鲜如前。』帝释语言：『汝可教我阿脩罗幻化之法，我当使汝安隐、病差，欢乐如前。』阿脩罗言：『待我问诸阿脩罗等，若可尔者，我当教汝。』阿脩罗王即问诸阿脩罗。尔时，其中有一諂伪阿脩罗语毘摩质多罗言：『帝释长夜行直善行，无诸諂伪，汝可语帝释言：「汝学阿脩罗諂伪幻者，当入卢楼地狱。」帝释若语汝言：「我不学彼阿脩罗者，汝但捨去，汝患必愈。」』阿脩罗王即用其语，说偈语帝释言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『千眼帝释舍脂夫，</div>
<div class="lg-cell">若知幻法必当堕，</div>
</div>
<!-- end of lg-row -->
<div class="lg-row">
<div class="lg-cell">于彼卢留地狱中，</div>
<div class="lg-cell">满足一劫被烧煮。』</div>
</div><!-- end of lg --></div>
<p>「尔时，帝释闻斯语已，即言：『止止，不须幻法。』寻即愿言：『令汝病差、安隐无患。』」</p>
<p>佛告诸比丘：「释提桓因虽处天位，尚不諂曲，真实行事，况汝出家，剃除鬚髮，而当不离诸諂伪事，行质直乎？若行质直，应出家法。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu54' />
<p class='h2'>（四八）</p>
<p>如是我闻：</p>
<p>一时，佛在舍卫国祇树给孤独园。尔时，帝释来詣佛所，将欲还时，请受一戒。何谓一戒？「若我还宫，见诸怨憎，设来害我，我于彼所，终不加害。」毘摩质多罗既闻帝释持如是戒，便捉利剑，于路而待。时，释提桓因闻阿脩罗在于路侧捉剑而待，遥语阿脩罗言：「止！止！汝今自缚。」毘摩质多语帝释言：「汝于佛所，受一戒言：『若我还宫，见诸怨憎，设彼害我，我于彼所，终不加恶，岂可不受如是戒耶？』」帝释答言：「我虽受戒，语汝住住，汝今自缚。如是之言，于戒无犯。」毘摩质多罗言：「憍尸迦放我！」帝释语言：「汝作呪誓，更于我所，不为怨疾，我当放汝。」毘摩质多罗即说誓言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「贪瞋妄语谤贤圣，</div>
<div class="lg-cell">如是恶报使我得。」</div>
</div><!-- end of lg --></div>
<p>尔时，帝释闻斯誓已，即语毘摩质多罗言：「我今放汝。」</p>
<p>释提桓因还至佛所，顶礼佛足，白佛言：「世尊！毘摩质多罗闻我受戒，即捉利剑，在于路侧，伺图于我。时，我遥语阿脩罗言：『止！止！汝今自缚。』毘摩质多即语我言：『汝于佛所受于一戒，若我还宫，见有怨憎，设来害我，我于彼所，终不加恶，岂可不受如是戒耶？』我即答言：『我虽受戒，但语汝住，汝今自缚。如是之言，于戒无犯。』毘摩质多罗即语我言：『憍尸迦！放我！』我即语言：『汝可重誓，更于我所，莫生憎疾，我当放汝。』时，毘摩质多罗闻我语已，即说誓言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『贪瞋妄语谤贤圣，</div>
<div class="lg-cell">如是恶报使我得。』</div>
</div><!-- end of lg --></div>
<p>「我闻其誓，即放令去。」帝释复白佛言：「此阿脩罗作重誓已，从今已后，更不作于怨憎恶耶？」佛告帝释：「阿脩罗设不作誓，犹不为恶，况作誓已？」</p>
<p>尔时，帝释闻佛所说，踊跃欢喜，即于坐没，寻还天宫。</p></div>
<div class='div-other'><a id='mulu55' />
<p class='h2'>（四九）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「昔于一时，帝释与阿脩罗战。当于尔时，诸天不如，阿脩罗胜。尔时，帝释见已不如，寻即迴驾，欲还天宫。于其道中，见苦娑罗树，时，树上有金翅鸟巢。尔时，帝释即勅御者摩得梨言：『此巢中有二鸟卵，脱能伤损，汝可迴车，避于此树。』帝释即向摩得梨而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝观树上巢，</div>
<div class="lg-cell">巢中有二卵，</div>
</div>
<!-- end of lg-row -->
<div class="lg-row">
<div class="lg-cell">今车若往彼，</div>
<div class="lg-cell">必衝而<span class="corr">伤</span>破。</div>
</div>
<!-- end of lg-row -->
<div class="lg-row">
<div class="lg-cell">我若以此身，</div>
<div class="lg-cell">入阿脩罗阵，</div>
</div>
<!-- end of lg-row -->
<div class="lg-row">
<div class="lg-cell">丧失于身命，</div>
<div class="lg-cell">终不伤鸟卵。』</div>
</div><!-- end of lg --></div>
<p>「说是偈已，寻即迴车。时，阿脩罗众见帝释迴，生大恐怖，各作是言：『帝释向者，诈现退散。今复迴者，必破我军。』阿修罗众即时退，诸天逐退，迫到其城。」佛告诸比丘：「释提桓因居天王位，犹能长夜修于慈忍，汝等比丘，当如是学。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu56' />
<p class='h2'>（五〇）</p>
<p>如是我闻：</p>
<p>一时，佛在舍卫国祇树给孤独园。</p>
<p>尔时，释提桓因与拔利婆娄支阿脩罗夜詣佛所，威光熾盛，礼佛足已，在一面坐。时，彼帝释、毘娄支光明普照祇洹，犹如昼日。时，拔利毘娄支在一面坐，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「夫人常精进，</div>
<div class="lg-cell">所求必使得，</div>
</div>
<!-- end of lg-row -->
<div class="lg-row">
<div class="lg-cell">既求得义理，</div>
<div class="lg-cell">安隐受快乐。」</div>
</div><!-- end of lg --></div>
<p>帝释亦说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「夫人常精进，</div>
<div class="lg-cell">所求必使得，</div>
</div>
<!-- end of lg-row -->
<div class="lg-row">
<div class="lg-cell">既求得事业，</div>
<div class="lg-cell">修忍最为胜。」</div>
</div><!-- end of lg --></div>
<p>尔时，帝释白佛言：「世尊！我等所说，何者利益？何者无利？」佛告帝释：「善分别者，皆是善说。汝等今当听我所说。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一切众生皆为利，</div>
<div class="lg-cell">各各随心之所欲，</div>
</div>
<!-- end of lg-row -->
<div class="lg-row">
<div class="lg-cell">等同利欲适愿乐，</div>
<div class="lg-cell">夫人精勤求必得，</div>
</div>
<!-- end of lg-row -->
<div class="lg-row">
<div class="lg-cell">既得事业忍最胜，</div>
<div class="lg-cell">是故应当修行忍。」</div>
</div><!-- end of lg --></div>
<p>帝释、毘娄支闻佛所说，礼佛足已，即于彼处，而没还宫。</p></div>
<div class='div-other'><a id='mulu57' />
<p class='h2'>（五一）</p>
<p>如是我闻：</p>
<p>一时，佛在王舍城<span class='corr'>迦</span>兰陀竹林。尔时，王舍城中有一贫人，极为穷困，甚可怜愍，于佛法中，生清淨信，能淨持戒，少读诵经，亦能小施。有此四事因缘果报，身坏命终，生忉利天胜妙善处。此新生天有三事胜：一色貌胜，二名称胜，三寿命胜。诸天见已，皆共恭敬，往帝释所，白帝释言：「有新生天，有三事胜于餘诸天。」帝释言：「我先曾见，彼新生天，本为人时，贫穷困苦，极为寒悴，直以信心，向于三宝，能淨持戒，少多修施，今得生此忉利天上。」</p>
<p>尔时，帝释即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若于三宝生淨信，</div>
<div class="lg-cell">其心坚固不动转，</div>
</div>
<!-- end of lg-row -->
<div class="lg-row">
<div class="lg-cell">持所受戒不毁犯，</div>
<div class="lg-cell">当知此人不名贫。</div>
</div>
<!-- end of lg-row -->
<div class="lg-row">
<div class="lg-cell">名为智慧寿命人，</div>
<div class="lg-cell">以敬无上三宝故，</div>
</div>
<!-- end of lg-row -->
<div class="lg-row">
<div class="lg-cell">得生天上受胜乐，</div>
<div class="lg-cell">是故应当作斯学。」</div>
</div><!-- end of lg --></div>
<p>尔时，诸天闻此偈已，欢喜信受，作礼还宫。</p></div>
<div class='div-other'><a id='mulu58' />
<p class='h2'>（五二）</p>
<p>如是我闻：一时，佛在王舍城耆闍崛山中。尔时，王舍城有九十六种外道，各各祠祀。设有檀越，信心于外道遮勒者，言当先供养我师遮勒；若信外道婆罗婆寔者，亦言先当供养我师婆罗婆寔；若信外道乾陀者，咸言先与我师乾陀大嚫后与餘者；若信外道名三水者，言当供养我师三水；若信外道名老声闻者，言先供养我师老声闻；若信外道大声闻者，亦言供养我师大声闻；若信佛者，咸言应先供养我师如来及以众僧。</p>
<p><span class='corr'>时</span>释提桓因作是念言：「今王舍城人生大邪见，佛僧在世，若生邪见，名为不善。」帝释尔时寻自变身为老婆罗门，容貌端正，乘以白车，驾以白马，诸摩纳等围遶<span class='corr'>左</span>右，向于寺场，当中直过。时，王舍城人咸作是念：「今<span class='corr'>此</span>老婆罗门先向何处，我等随从。」尔时，帝释知诸人等心之所念，迴车南旋，向灵鷲山。到诸乘驾所住之处，于中而止。下车前进，往至佛所，顶礼佛足，在一面坐。</p>
<p>尔时，帝释即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「转法轮圣王，</div>
<div class="lg-cell">能度苦彼岸，</div>
</div>
<!-- end of lg-row -->
<div class="lg-row">
<div class="lg-cell">无怨憎恐怖，</div>
<div class="lg-cell">我今稽首礼。</div>
</div>
<!-- end of lg-row -->
<div class="lg-row">
<div class="lg-cell">设人欲修福，</div>
<div class="lg-cell">当于何处施？</div>
</div>
<!-- end of lg-row -->
<div class="lg-row">
<div class="lg-cell">又欲精求福，</div>
<div class="lg-cell">应生淨信敬。</div>
</div>
<!-- end of lg-row -->
<div class="lg-row">
<div class="lg-cell">今日修布施，</div>
<div class="lg-cell">来世得善报，</div>
</div>
<!-- end of lg-row -->
<div class="lg-row">
<div class="lg-cell">于何福田中，</div>
<div class="lg-cell">少施获大果？」</div>
</div><!-- end of lg --></div>
<p>尔时，世尊在耆闍崛山中，为天帝释敷演祠中最为胜者，以偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「四果及四向，</div>
<div class="lg-cell">禪定明行足，</div>
</div>
<!-- end of lg-row -->
<div class="lg-row">
<div class="lg-cell">功德力甚深，</div>
<div class="lg-cell">犹如大海水。</div>
</div>
<!-- end of lg-row -->
<div class="lg-row">
<div class="lg-cell">此名为实胜，</div>
<div class="lg-cell">调御之弟子，</div>
</div>
<!-- end of lg-row -->
<div class="lg-row">
<div class="lg-cell">于大黑闇中，</div>
<div class="lg-cell">能燃智慧灯。</div>
</div>
<!-- end of lg-row -->
<div class="lg-row">
<div class="lg-cell">常为诸众生，</div>
<div class="lg-cell">说法而示道，</div>
</div>
<!-- end of lg-row -->
<div class="lg-row">
<div class="lg-cell">是名僧福田，</div>
<div class="lg-cell">广大无漄际。</div>
</div>
<!-- end of lg-row -->
<div class="lg-row">
<div class="lg-cell">若施斯福田，</div>
<div class="lg-cell">是名为善与，</div>
</div>
<!-- end of lg-row -->
<div class="lg-row">
<div class="lg-cell">若祀斯福田，</div>
<div class="lg-cell">是名为善祀。</div>
</div>
<!-- end of lg-row -->
<div class="lg-row">
<div class="lg-cell">焚物而祭天，</div>
<div class="lg-cell">徒费而无补，</div>
</div>
<!-- end of lg-row -->
<div class="lg-row">
<div class="lg-cell">不名为善烧。</div>
<div class="lg-cell">若于福田所，</div>
</div>
<!-- end of lg-row -->
<div class="lg-row">
<div class="lg-cell">少作诸功业，</div>
<div class="lg-cell">后获大富利，</div>
</div>
<!-- end of lg-row -->
<div class="lg-row">
<div class="lg-cell">乃名为善烧。</div>
<div class="lg-cell">帝释应当知，</div>
</div>
<!-- end of lg-row -->
<div class="lg-row">
<div class="lg-cell">是名良福田，</div>
<div class="lg-cell">施僧次一人，</div>
</div>
<!-- end of lg-row -->
<div class="lg-row">
<div class="lg-cell">后必获大果。</div>
<div class="lg-cell">此事是时说，</div>
</div>
<!-- end of lg-row -->
<div class="lg-row">
<div class="lg-cell">世间解所说，</div>
<div class="lg-cell">无量功德佛，</div>
</div>
<!-- end of lg-row -->
<div class="lg-row">
<div class="lg-cell">以百偈讚僧。</div>
<div class="lg-cell">祠祀中最上，</div>
</div>
<!-- end of lg-row -->
<div class="lg-row">
<div class="lg-cell">无过僧福田，</div>
<div class="lg-cell">若人种少善，</div>
</div>
<!-- end of lg-row -->
<div class="lg-row">
<div class="lg-cell">获报无有量。</div>
<div class="lg-cell">是以善丈夫，</div>
</div>
<!-- end of lg-row -->
<div class="lg-row">
<div class="lg-cell">应当施于僧，</div>
<div class="lg-cell">能总持法者，</div>
</div>
<!-- end of lg-row -->
<div class="lg-row">
<div class="lg-cell">是则名为僧。</div>
<div class="lg-cell">譬如大海中，</div>
</div>
<!-- end of lg-row -->
<div class="lg-row">
<div class="lg-cell">多有众珍宝，</div>
<div class="lg-cell">僧海亦如是，</div>
</div>
<!-- end of lg-row -->
<div class="lg-row">
<div class="lg-cell">多饶功德宝，</div>
<div class="lg-cell">若能施僧宝，</div>
</div>
<!-- end of lg-row -->
<div class="lg-row">
<div class="lg-cell">是名善丈夫。</div>
<div class="lg-cell">已获欢喜信，</div>
</div>
<!-- end of lg-row -->
<div class="lg-row">
<div class="lg-cell">若能信心施，</div>
<div class="lg-cell">当知如此人，</div>
</div>
<!-- end of lg-row -->
<div class="lg-row">
<div class="lg-cell">得三时欢喜，</div>
<div class="lg-cell">以三时喜故，</div>
</div>
<!-- end of lg-row -->
<div class="lg-row">
<div class="lg-cell">能度三恶道，</div>
<div class="lg-cell">除祛诸尘垢，</div>
</div>
<!-- end of lg-row -->
<div class="lg-row">
<div class="lg-cell">离烦恼毒箭。</div>
<div class="lg-cell">淨心手自施，</div>
</div>
<!-- end of lg-row -->
<div class="lg-row">
<div class="lg-cell">自利亦利彼，</div>
<div class="lg-cell">能设如此祠，</div>
</div>
<!-- end of lg-row -->
<div class="lg-row">
<div class="lg-cell">是人则名为，</div>
<div class="lg-cell">世间明智者。</div>
</div>
<!-- end of lg-row -->
<div class="lg-row">
<div class="lg-cell">信心既清淨，</div>
<div class="lg-cell">得至无为处，</div>
</div>
<!-- end of lg-row -->
<div class="lg-row">
<div class="lg-cell">世间之极乐，</div>
<div class="lg-cell">智者得生彼。」</div>
</div><!-- end of lg --></div>
<p>帝释闻是偈已，踊跃欢喜，于坐处没，还于天宫。帝释还宫未久之间，王舍城中长者婆罗门即从坐起，偏袒右肩，右膝着地，合掌向佛，而白佛言：「唯愿世尊，及比丘僧，于明晨朝，受大祠欢喜请。」尔时，如来默然许之。时，王舍城婆罗门长者知佛默然受已请已，顶礼佛足，各还所止。时，诸人等既还家已，各各办诸香美饮食，清淨香洁供设。办已，晨朝敷座，具行淨水，遣使往詣灵鷲山中，白世尊言：「食时已到。」尔时，如来着衣持鉢，众僧围遶，世尊在前，往詣彼城，到大祠所。既至彼已，如来敷座，于僧前坐，彼城中人，敷好床座，与僧而坐。尔时，诸长者等察众坐定，各行淨水，诸婆罗门长者手自斟酌种种香美饮食。时，诸人等各各劝益。</p>
<p>尔时，世尊观诸众僧饭食已訖，即时收鉢，付于阿难。时，诸人等各自敷座，在佛前坐，专心敬仰，求欲听法。尔时，如来讚其所施，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「婆罗门经书，</div>
<div class="lg-cell">祠祀火为最。</div>
</div>
<!-- end of lg-row -->
<div class="lg-row">
<div class="lg-cell">外道典籍中，</div>
<div class="lg-cell">婆比室为最。</div>
</div>
<!-- end of lg-row -->
<div class="lg-row">
<div class="lg-cell">于诸世人中，</div>
<div class="lg-cell">王者最为首。</div>
</div>
<!-- end of lg-row -->
<div class="lg-row">
<div class="lg-cell">百川众流中，</div>
<div class="lg-cell">巨海名为最。</div>
</div>
<!-- end of lg-row -->
<div class="lg-row">
<div class="lg-cell">星辰诸宿中，</div>
<div class="lg-cell">月光名为最。</div>
</div>
<!-- end of lg-row -->
<div class="lg-row">
<div class="lg-cell">于众明之中，</div>
<div class="lg-cell">日光最为最。</div>
</div>
<!-- end of lg-row -->
<div class="lg-row">
<div class="lg-cell">上下及四方，</div>
<div class="lg-cell">世间及天人，</div>
</div>
<!-- end of lg-row -->
<div class="lg-row">
<div class="lg-cell">诸贤圣众中，</div>
<div class="lg-cell">佛最第一尊。」</div>
</div><!-- end of lg --></div>
<p>尔时，世尊为王舍城人种种说法，示教利喜，诸人踊跃，从坐而退。</p>
<p>佛说是已，诸比丘闻佛所说，欢喜奉行。</p>
<div class="lg" style="margin-left:1em">
<div class="lg-row">
<div class="lg-cell">须毘罗仙人</div>
<div class="lg-cell">灭瞋、月八日</div>
</div>
<!-- end of lg-row -->
<div class="lg-row">
<div class="lg-cell">病并持一戒</div>
<div class="lg-cell">鸟巢及婆梨</div>
</div>
<!-- end of lg-row -->
<div class="lg-row"><div class="lg-cell">贫人及大祠</div></div><!-- end of lg --></div></div>
<div class='div-other'><a id='mulu59' />
<p class='h2'>（五三）</p>
<p>如是我闻：</p>
<p>一时，佛在俱萨罗国渐次游行，至舍卫城祇树给孤独园。时，波斯匿王闻佛来至舍卫国祇树给孤独园，往詣佛所，稽首问讯，在一面坐，而白佛言：「世尊！我昔闻尔出家求道，要成无上至真、等正觉。汝为实有如是语耶？将非他人谬传者乎？为是讥嫌，致于毁呰，作此语也？」佛告波斯匿言：「如此语者，是真实语，非为毁呰，亦非增减，实是我语，实如法说，非非法说，一切外人亦无有能讥嫌我者。」</p>
<p>波斯匿王复作是言：「我虽闻尔有如此语，犹未能信。何故不信？自昔诸人，有久出家，耆老宿旧，诸婆罗门：富兰那迦叶、末伽梨俱赊梨子、删闍耶毘罗邸子、阿闍多翅舍钦婆罗、迦据多迦栴延、尼乾陀闍提弗多罗，彼诸宿旧，尚自不信得阿耨多罗三藐三菩提，况汝年少而出家未久，而当得乎？」佛言：「大王！世有四事，小不可轻。何者为四？一者、王子虽小，最不可轻。二、龙子虽小，亦不可轻。三、火虽小，亦不可轻。四、比丘虽小，亦不可轻。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「王者虽为小，</div>
<div class="lg-cell">具习诸技艺，</div>
</div>
<!-- end of lg-row -->
<div class="lg-row">
<div class="lg-cell">生处既真正，</div>
<div class="lg-cell">亦不杂鄙秽。</div>
</div>
<!-- end of lg-row -->
<div class="lg-row">
<div class="lg-cell">有大美名称，</div>
<div class="lg-cell">一切悉闻知，</div>
</div>
<!-- end of lg-row -->
<div class="lg-row">
<div class="lg-cell">如此虽言小，</div>
<div class="lg-cell">其实不可轻。</div>
</div>
<!-- end of lg-row -->
<div class="lg-row">
<div class="lg-cell">欲护己命者，</div>
<div class="lg-cell">不应轻于小。</div>
</div>
<!-- end of lg-row -->
<div class="lg-row">
<div class="lg-cell">刹利虽云小，</div>
<div class="lg-cell">法应绍王位，</div>
</div>
<!-- end of lg-row -->
<div class="lg-row">
<div class="lg-cell">既绍王位已，</div>
<div class="lg-cell">法当行謫罚，</div>
</div>
<!-- end of lg-row -->
<div class="lg-row">
<div class="lg-cell">是以应敬顺，</div>
<div class="lg-cell">不宜生轻慢。</div>
</div>
<!-- end of lg-row -->
<div class="lg-row">
<div class="lg-cell">于诸聚落中，</div>
<div class="lg-cell">及以闲静处，</div>
</div>
<!-- end of lg-row -->
<div class="lg-row">
<div class="lg-cell">若见小龙子，</div>
<div class="lg-cell">形状虽微细，</div>
</div>
<!-- end of lg-row -->
<div class="lg-row">
<div class="lg-cell">能大亦能小，</div>
<div class="lg-cell">亦复能兴云，</div>
</div>
<!-- end of lg-row -->
<div class="lg-row">
<div class="lg-cell">降注于大雨。</div>
<div class="lg-cell">若以小故轻，</div>
</div>
<!-- end of lg-row -->
<div class="lg-row">
<div class="lg-cell">必能纵毒螫，</div>
<div class="lg-cell">欲护身命者，</div>
</div>
<!-- end of lg-row -->
<div class="lg-row">
<div class="lg-cell">不宜轻于彼。</div>
<div class="lg-cell">为于己利故，</div>
</div>
<!-- end of lg-row -->
<div class="lg-row">
<div class="lg-cell">宜应自拥护。</div>
<div class="lg-cell">亦如有小<span class="corr">火</span>，</div>
</div>
<!-- end of lg-row -->
<div class="lg-row">
<div class="lg-cell">若具于众缘，</div>
<div class="lg-cell">猛炎甚熾盛，</div>
</div>
<!-- end of lg-row -->
<div class="lg-row">
<div class="lg-cell">遇于大暴风，</div>
<div class="lg-cell">能焚烧山野，</div>
</div>
<!-- end of lg-row -->
<div class="lg-row">
<div class="lg-cell">既焚林野已，</div>
<div class="lg-cell">遇时还复生，</div>
</div>
<!-- end of lg-row -->
<div class="lg-row">
<div class="lg-cell">欲护己命者，</div>
<div class="lg-cell">不应轻小火。</div>
</div>
<!-- end of lg-row -->
<div class="lg-row">
<div class="lg-cell">若于淨戒所，</div>
<div class="lg-cell">恶口加骂辱，</div>
</div>
<!-- end of lg-row -->
<div class="lg-row">
<div class="lg-cell">其身及子孙，</div>
<div class="lg-cell">一切皆毁谤，</div>
</div>
<!-- end of lg-row -->
<div class="lg-row">
<div class="lg-cell">于未来世中，</div>
<div class="lg-cell">当同受恶报，</div>
</div>
<!-- end of lg-row -->
<div class="lg-row">
<div class="lg-cell">是故应自护，</div>
<div class="lg-cell">莫以恶加彼。</div>
</div>
<!-- end of lg-row -->
<div class="lg-row">
<div class="lg-cell">刹利具技艺，</div>
<div class="lg-cell">龙子及与火，</div>
</div>
<!-- end of lg-row -->
<div class="lg-row">
<div class="lg-cell">比丘持淨戒，</div>
<div class="lg-cell">此四不可轻。</div>
</div>
<!-- end of lg-row -->
<div class="lg-row">
<div class="lg-cell">为护己命故，</div>
<div class="lg-cell">谨慎应远离。」</div>
</div><!-- end of lg --></div>
<p>尔时，波斯匿王闻此语已，其心战慄，身毛为竪，即从坐起，偏袒右肩，合掌向佛，白佛言：「世尊！我于今者，实有过罪，自知毁犯，譬如孾愚，狂痴无知，所作不善。唯愿世尊怜愍我故，听我懺悔。」佛告波斯匿王言：「我今愍汝，听汝懺悔。」时，波斯匿王既蒙懺悔，心大欢喜，作礼而去。</p></div>
<div class='div-other'><a id='mulu60' />
<p class='h2'>（五四）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王禀性仁孝，母初崩背，哀号恋慕，不自堪胜。烧葬母已，便自沐浴，衣髮故湿，于日中时，往詣佛所，礼佛足已，在一面坐。佛告王曰：「王从何来？衣髮故湿。」波斯匿王白佛言：「世尊！我之慈母情特尊敬，一旦崩背。我送母丧，远至旷野，殯葬已訖，新浴洗故，衣髮犹湿。」</p>
<p>佛告大王：「汝于母所极爱敬不？」王即答言：「实为爱敬。设令有人能使我母还得活者，我以象军、车军、马军、步军悉以与之，续我母命，心无悔恨。设以半国赏之，亦不生恨。」王复言曰：「佛语诚实，一切生者，会必归死。」</p>
<p>佛言：「实尔！实尔！生必有死，五趣四生，无不终者。王者、臣民、婆罗门众，会归当死。灌顶人王，威力自在，统领国土，会归终没。转轮圣王，王四天下，七宝具足，亦会当死。五通神仙，在于山藪，饮水食果，亦归于死。三十三天，极受快乐，光色熾盛，处天宫殿，寿命延长，亦归终没。诸罗汉等，捨于重担，逮得己利，尽诸有结，心得自在，正智解脱，后边之身，亦归散灭。诸辟支佛，独一无侣，常在闲静，亦当散灭。诸佛正觉，具于十力，有四无畏，得四无碍，能师子吼，身亦无常，会归散灭。」佛言：「大王！我为大王，种种分别，生必有死。略而言之，无生不终。」</p>
<p>佛即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一切生皆死，</div>
<div class="lg-cell">寿命必归终，</div>
</div>
<!-- end of lg-row -->
<div class="lg-row">
<div class="lg-cell">随业受缘报，</div>
<div class="lg-cell">善恶各获果。</div>
</div>
<!-- end of lg-row -->
<div class="lg-row">
<div class="lg-cell">修福上昇天，</div>
<div class="lg-cell">为恶入地狱，</div>
</div>
<!-- end of lg-row -->
<div class="lg-row">
<div class="lg-cell">修道断生死，</div>
<div class="lg-cell">永入于涅槃。</div>
</div>
<!-- end of lg-row -->
<div class="lg-row">
<div class="lg-cell">非空非海中，</div>
<div class="lg-cell">非入山石间，</div>
</div>
<!-- end of lg-row -->
<div class="lg-row">
<div class="lg-cell">无有地方所，</div>
<div class="lg-cell">脱之不受死。</div>
</div>
<!-- end of lg-row -->
<div class="lg-row">
<div class="lg-cell">诸佛与缘觉，</div>
<div class="lg-cell">菩萨及声闻，</div>
</div>
<!-- end of lg-row -->
<div class="lg-row">
<div class="lg-cell">犹捨无常身，</div>
<div class="lg-cell">何况诸凡夫。」</div>
</div><!-- end of lg --></div>
<p>时，波斯匿王闻佛所说，心开意解，更不忧愁，欢喜而去。</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu61' />
<p class='h2'>（五五）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王在空闲处独静思惟：「夫为人者，云何爱己？云何恶己？」复作是念：「若身口意行于善业，远离诸恶，<span class='corr'>是名</span>爱己。若身口意行不善业，作众恶行，名不爱己。」波斯匿王思惟是已，从静处起，往詣佛所，顶礼佛足，在一面坐，即白佛言：「世尊！我独静处，作是思惟：『云何名爱己？云何不爱己？若能于身口意行善，是名爱己；若身口意行不善业，名不爱己。』」</p>
<p>佛言：「大王！实尔。若人身口意行恶者，是名不爱己。何以故？彼为恶者，虽有怨讎，不必速能有所伤害；自造恶业，毁害甚深，是以自作恶业，名为不爱己。又有为己故，作杀盗婬，是为损己。若人身口意行善者，设作是念：『我捨所爱居家妻子。』名不爱己，实是爱己。何以故？如此之人，虽有亲友、父母、兄弟，恩彻骨髓，至其衰老，不能得救。要自身口意修行善，能自济度，是名爱己。」</p>
<p>佛即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若人自爱己，</div>
<div class="lg-cell">不以恶加彼，</div>
</div>
<!-- end of lg-row -->
<div class="lg-row">
<div class="lg-cell">无有造作恶，</div>
<div class="lg-cell">得于快乐者。</div>
</div>
<!-- end of lg-row -->
<div class="lg-row">
<div class="lg-cell">若人自爱己，</div>
<div class="lg-cell">应修诸善业，</div>
</div>
<!-- end of lg-row -->
<div class="lg-row">
<div class="lg-cell">速疾能获得，</div>
<div class="lg-cell">种种诸快乐。</div>
</div>
<!-- end of lg-row -->
<div class="lg-row">
<div class="lg-cell">夫欲爱己者，</div>
<div class="lg-cell">应当自拥护，</div>
</div>
<!-- end of lg-row -->
<div class="lg-row">
<div class="lg-cell">譬如边表城，</div>
<div class="lg-cell">旷野多贼盗。</div>
</div>
<!-- end of lg-row -->
<div class="lg-row">
<div class="lg-cell">得值无难时，</div>
<div class="lg-cell">应当自隐藏，</div>
</div>
<!-- end of lg-row -->
<div class="lg-row">
<div class="lg-cell">若其失无难，</div>
<div class="lg-cell">值难苦无穷。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu62' />
<p class='h2'>（五六）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王于空闲处，作是思惟：「云何护己？云何不护己？」复自念言：「若人修善，名为护己；若人行恶，名不护己。」思惟是已，即从坐起，往詣佛所，礼佛足已，在一面坐。白佛言：「世尊！我于静处作是思惟：『云何护己？云何不护己？』复作是念：『若修善行，名为护己；若行不善，名不护己。』」</p>
<p>佛告大王：「实尔！实尔！若以四兵象兵、马兵、车兵、步兵围遶自身，不名护己。何以故？非内护故。若人身口意善，虽无四兵，是名护己。何以故？有内护故。此内护者，胜于外护，故名护己。」</p>
<p>佛即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若人欲自护，</div>
<div class="lg-cell">
<span class="corr">当</span>护身口意，</div>
</div>
<!-- end of lg-row -->
<div class="lg-row">
<div class="lg-cell">修行于善法，</div>
<div class="lg-cell">有惭亦有愧。</div>
</div>
<!-- end of lg-row -->
<div class="lg-row">
<div class="lg-cell">不护三业者，</div>
<div class="lg-cell">邪见及眠睡，</div>
</div>
<!-- end of lg-row -->
<div class="lg-row">
<div class="lg-cell">障蔽诸善法，</div>
<div class="lg-cell">随从于恶魔。</div>
</div>
<!-- end of lg-row -->
<div class="lg-row">
<div class="lg-cell">则为自毁伤，</div>
<div class="lg-cell">是以应自护，</div>
</div>
<!-- end of lg-row -->
<div class="lg-row">
<div class="lg-cell">修定及智慧，</div>
<div class="lg-cell">常念佛所教。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu63' />
<p class='h2'>（五七）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王于闲静处，作是思惟：「世界之中，少有能得富贵财业。设得财业，不尚骄奢，贞廉知足，节于嗜欲，不恼众生，如是人少。世界多有众人，得胜财业，骄逸自恣，贪嗜于欲，加恼众生，如是人多。」波斯匿王于闲静处，思惟是已，从坐而起，往詣佛所，顶礼佛足，在一面坐，即白佛言：「世尊！我于静处作是思惟：『世界之中，若设有人，得胜财业，心自知足，能不骄恣，不嗜于欲，不恼于人，如是人少。若复有人，得胜基业，憍逸自恣，贪嗜于欲，加恼众生，如是人多。』」</p>
<p>佛言：「大王！实尔，实尔。世界之中，多有众人，得封祿已，憍慢自恣，贪嗜于欲，苦楚众生。如是愚人，长夜受苦，得大损减，命终之后，必入地狱。」</p>
<p>佛言：「大王！譬如鱼师及其弟子，于捕鱼法善巧方便，以细密网截流而拖，鱼鼈黿鼉，水性之属，为网所得。此水性等，入网之者，悉皆集在鱼师之手，牵挽旋转，任鱼师意。世间之中，多有众人，得胜封祿，憍慢自恣，贪嗜五欲，加恼众生，亦复如是。所以者何？如斯愚人，即入魔网，为网所获，周迴举动，住魔所为。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「纵逸着事业，</div>
<div class="lg-cell">荒迷嗜五欲，</div>
</div>
<!-- end of lg-row -->
<div class="lg-row">
<div class="lg-cell">不知有恶果，</div>
<div class="lg-cell">如鱼入密网，</div>
</div>
<!-- end of lg-row -->
<div class="lg-row">
<div class="lg-cell">此业已成就，</div>
<div class="lg-cell">极受大苦恼。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu64' />
<p class='h2'>（五八）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王于闲静处，作是思惟：「世界之中，少有于人，得胜封祿，而不憍恣，不嗜五欲，不恼众生。世界之中，多有众人，得胜基业，憍慢自恣，贪嗜五欲，加恼众生。」思惟是已，从坐处起，即詣佛所，顶礼佛足，在一面坐，白佛言：「世尊！我今静处，作是思惟：『世界之中，少有众人，得胜基业，不憍恣，不贪五欲，不恼众生。多有众人，得胜基业，贪嗜五欲，加恼众生。』」</p>
<p>佛言：「大王！如是，如是。实如汝语。譬如猎师，凿穽捕鹿，驱入穽中，随意而取。世界之中，多有众人，得胜基业，憍逸自恣，贪嗜五欲，苦楚众生，亦复如是。如斯愚人，入于魔穽，从魔所为，当入地狱，长夜受苦。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「纵逸着事业，</div>
<div class="lg-cell">荒迷嗜五欲，</div>
</div>
<!-- end of lg-row -->
<div class="lg-row">
<div class="lg-cell">不知后恶果，</div>
<div class="lg-cell">如鹿入深穽，</div>
</div>
<!-- end of lg-row -->
<div class="lg-row">
<div class="lg-cell">极受诸苦恼。</div>
<div class="lg-cell">行此恶业者，</div>
</div>
<!-- end of lg-row -->
<div class="lg-row">
<div class="lg-cell">悲苦更苦报，</div>
<div class="lg-cell">悔恨何所及。</div>
</div>
<!-- end of lg-row -->
<div class="lg-row">
<div class="lg-cell">修于善业者，</div>
<div class="lg-cell">后获妙果报，</div>
</div>
<!-- end of lg-row -->
<div class="lg-row">
<div class="lg-cell">临终情欢豫，</div>
<div class="lg-cell">后则无悔恨。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu65' />
<p class='h2'>（五九）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王往詣佛所，顶礼佛足，在一面坐，即白佛言：「世尊！有一长者名摩訶南，其家巨富，多饶财宝。」</p>
<p>佛问王曰：「云何大富？」</p>
<p>王白佛言：「彼长者家，金银珍宝，数千万亿，不可称量，况复餘财。虽有财富，不能饮食，所可食者，杂糠麁澁。若作羹时，浑煮薑罢，煮已还取，卖为财用。所可衣者，唯着麁布，五总踈弊，以为内衣。乘朽故车，连缀树叶，以为繖盖。未曾见其施沙门、婆罗门、贫穷乞儿。若欲食时，要先闭门，恐诸沙门、婆罗门等来从其乞。」</p>
<p>佛言：「大王！如此之人，非善丈夫。何以故？得斯财富，不能开意正直受乐，又复不能孝养、供给妻子，亦不赐与奴婢僕使，又不时时施诸沙门、婆罗门，亦复不求上业生天之报。譬如卤地，有少汪水，以咸苦故，无能饮者，乃至竭尽。世间愚夫，亦复如是。大得财业，不能施用身自受乐，亦复末能供养父母及与妻子，并其眷属、奴婢、僕使、亲友知识，悉不惠与，虽丰财宝，都无利益。」</p>
<p>佛言：「大王！善丈夫者，得于财业，能自施用正直受乐，亦能供养师长父母及与妻子，并其眷属、奴婢僕使、亲友知识，乃至供养沙门、婆罗门、贫穷乞匃，悉能惠施。如斯善人，所得财宝，名为上业。作快乐因生天之缘，此人聚财，成就大善。譬如近城村邑聚落，有清冷池，流出好水，四边平正，多饶林树，种种华果，有柔软草，遍布其地，一切众人，皆得洗浴，并获好饮，飞禽走兽，翱翔嬉乐。善健丈夫，亦复如是，乃至生天，成就大善。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「譬如咸卤土，</div>
<div class="lg-cell">中有冷汪水，</div>
</div>
<!-- end of lg-row -->
<div class="lg-row">
<div class="lg-cell">咸苦不可饮，</div>
<div class="lg-cell">后自煎涸尽。</div>
</div>
<!-- end of lg-row -->
<div class="lg-row">
<div class="lg-cell">儜夫亦复尔，</div>
<div class="lg-cell">虽有多财宝，</div>
</div>
<!-- end of lg-row -->
<div class="lg-row">
<div class="lg-cell">不能自衣食，</div>
<div class="lg-cell">亦不施他人，</div>
</div>
<!-- end of lg-row -->
<div class="lg-row">
<div class="lg-cell">是名为儜者。</div>
<div class="lg-cell">有财能布施，</div>
</div>
<!-- end of lg-row -->
<div class="lg-row">
<div class="lg-cell">譬如平博地，</div>
<div class="lg-cell">有好清流池，</div>
</div>
<!-- end of lg-row -->
<div class="lg-row">
<div class="lg-cell">林亦甚蔚茂，</div>
<div class="lg-cell">人兽同快乐，</div>
</div>
<!-- end of lg-row -->
<div class="lg-row">
<div class="lg-cell">是名为智者。</div>
<div class="lg-cell">如似大牛王，</div>
</div>
<!-- end of lg-row -->
<div class="lg-row">
<div class="lg-cell">生则受快乐，</div>
<div class="lg-cell">死则生天上。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu66' />
<p class='h2'>（六〇）</p>
<p>如是我闻：</p>
<p>一时，佛在舍卫国祇树给孤独园。尔时，城中有大长者，名摩訶男。无有子胤，遇患命终。尔时，国法若不生男，命终之后，家财入官。以是之故，摩訶南所有财产，应入国主。时，波斯匿王身体坌尘，往詣佛所，既顶礼已，却坐一面。佛告王曰：「今日何故，身体坌尘，颜容改常，而来至此？」</p>
<p>波斯匿王白佛言：「世尊！舍卫城中，有大长者，名摩訶南，昨日命终，以无子故，所有财宝，税入于宫，视其财宝，冒涉风尘，是以坌身。」</p>
<p>佛问王曰：「摩訶南实巨富耶？」</p>
<p>王即答言：「实尔！世尊。云何大富？金银珍宝数千亿万，不可称计，况复餘财。虽有珍宝，多诸储积，以慳贪故，惜不噉食，所可食者，秕稗杂糠，极为麁澁。若作羹时，煮薑一罢，煮已还取，卖为财用。所可着者，唯衣麁布，五总麁弊，以为内衣。乘朽故车，<span class='corr'>连</span>缀树叶，以为繖盖。未曾见其修少布施沙门、婆罗门、<span class='corr'>贫</span>穷乞儿。」</p>
<p>佛言：「如此愚人，非善丈夫。何以故？虽有财宝，不能开意正直受乐，又复不能供养父母及与妻子，亦不赐与奴婢僕使，不时时施与沙门及婆罗门，亦复不求生天善报。」</p>
<p>佛告王曰：「此摩訶南乃往昔时，已曾于多伽罗瑟辟支佛所，种少善根。尔时布施饮食，不至心施，不信心施，不手自施，不恭敬施，撩掷而与。布施已訖，后复生悔，作是念言：『我之饮食，云何与此剃头沙门？不如自与家中僕使。』于其捨身，得生舍卫城第一巨富大长者家。虽复生彼富长者家，由先施食有悔心故，自然不憙着好衣裳，亦复不喜食于美食，鞍马车乘严饰之具，悉不喜乐。大王当知，摩訶南于昔往日，其家豪富，为钱财故，杀异母弟，以是因缘，入于地狱，无量年岁受诸苦恼，由是之故，钱财七返，常没于官。摩訶南于多伽罗瑟辟支佛所，施食因缘，受福已尽，如大罪人，捨身之后，入于地狱，摩訶南捨身，亦复如是，入大叫唤地狱。」</p>
<p>时，波斯匿王复白佛言：「世尊！彼摩訶南捨身实入大叫唤地狱耶？」</p>
<p>佛言：「实入。」</p>
<p>时，王闻已，悲泣流泪，王整衣服，偏袒右肩，合掌说偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「钱财穀帛并珍宝，</div>
<div class="lg-cell">奴婢僕使及眷属，</div>
</div>
<!-- end of lg-row -->
<div class="lg-row">
<div class="lg-cell">一切无随无随者，</div>
<div class="lg-cell">亦不能取其少分。</div>
</div>
<!-- end of lg-row -->
<div class="lg-row">
<div class="lg-cell">为死所侵捨故尸，</div>
<div class="lg-cell">一切财宝虽罗列，</div>
</div>
<!-- end of lg-row -->
<div class="lg-row">
<div class="lg-cell">都无一物是储有，</div>
<div class="lg-cell">亦复不能持少去。</div>
</div>
<!-- end of lg-row -->
<div class="lg-row">
<div class="lg-cell">为有何物随逐人，</div>
<div class="lg-cell">譬如有影随其形，</div>
</div>
<!-- end of lg-row -->
<div class="lg-row">
<div class="lg-cell">善恶受报必不失，</div>
<div class="lg-cell">唯此随人犹如影。」</div>
</div><!-- end of lg --></div>
<p>尔时，世尊以偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善恶随逐人，</div>
<div class="lg-cell">譬如影随形，</div>
</div>
<!-- end of lg-row -->
<div class="lg-row">
<div class="lg-cell">随其所趣向，</div>
<div class="lg-cell">未曾相捨离。</div>
</div>
<!-- end of lg-row -->
<div class="lg-row">
<div class="lg-cell">譬如少资粮，</div>
<div class="lg-cell">越险增苦恼，</div>
</div>
<!-- end of lg-row -->
<div class="lg-row">
<div class="lg-cell">行恶亦如是，</div>
<div class="lg-cell">不能至善径。</div>
</div>
<!-- end of lg-row -->
<div class="lg-row">
<div class="lg-cell">譬如丰资粮，</div>
<div class="lg-cell">安乐越险道，</div>
</div>
<!-- end of lg-row -->
<div class="lg-row">
<div class="lg-cell">修福者亦尔，</div>
<div class="lg-cell">安隐至善处。</div>
</div>
<!-- end of lg-row -->
<div class="lg-row">
<div class="lg-cell">譬如久别离，</div>
<div class="lg-cell">至于旷远处，</div>
</div>
<!-- end of lg-row -->
<div class="lg-row">
<div class="lg-cell">安隐得还家，</div>
<div class="lg-cell">其心甚悦豫，</div>
</div>
<!-- end of lg-row -->
<div class="lg-row">
<div class="lg-cell">妻子及眷属，</div>
<div class="lg-cell">欢喜极快乐。</div>
</div>
<!-- end of lg-row -->
<div class="lg-row">
<div class="lg-cell">修善者亦尔，</div>
<div class="lg-cell">善业来迎接，</div>
</div>
<!-- end of lg-row -->
<div class="lg-row">
<div class="lg-cell">亦如离眷属，</div>
<div class="lg-cell">会合得欢喜，</div>
</div>
<!-- end of lg-row -->
<div class="lg-row">
<div class="lg-cell">是以应积善，</div>
<div class="lg-cell">当为后世故。</div>
</div>
<!-- end of lg-row -->
<div class="lg-row">
<div class="lg-cell">欲得后世福，</div>
<div class="lg-cell">应修行正行，</div>
</div>
<!-- end of lg-row -->
<div class="lg-row">
<div class="lg-cell">今不被讥呵，</div>
<div class="lg-cell">后受于快乐。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu67' />
<p class='h2'>（六一）</p>
<p>如是我闻：</p>
<p>一时，佛在舍卫国祇树给孤独园。当于尔时，波斯匿王欲设大祀，养千牛王，皆繫于柱，并及犛牛、水牛、乳牛犢，及小牛，尽各数千；牂羖羊等，亦复数千；种种畜生，皆繫祀场。时，餘国中，诸婆罗门闻王大祀，自远而至，进集舍卫城。时，众多比丘于其晨朝，着衣持鉢，入城乞食，闻波斯匿王欲设大祀，养千牛王，并及犛牛、水牛、乳牛、小牛及犢，尽各数千；牂羖羊等，亦复数千。如是种种，诸畜生等，皆悉繫着于彼祀场。又闻餘国诸婆罗门，<span class='corr'>闻</span>波斯匿王施设大祀，一切云集在舍卫城。诸比丘乞食已訖，摄于衣鉢，洗足已去，往詣佛所，顶礼佛足，在一面坐，白佛言：「世尊！我等今日入城乞食，闻如是事。」尔时，世尊闻是语已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「月月百千祀，</div>
<div class="lg-cell">修此以求福，</div>
</div>
<!-- end of lg-row -->
<div class="lg-row">
<div class="lg-cell">不如一信佛，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">修此以求福，</div>
</div>
<!-- end of lg-row -->
<div class="lg-row">
<div class="lg-cell">不如一信法，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">修此以求福，</div>
</div>
<!-- end of lg-row -->
<div class="lg-row">
<div class="lg-cell">不如一信僧，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">修此以求福，</div>
</div>
<!-- end of lg-row -->
<div class="lg-row">
<div class="lg-cell">不如一慈心，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">修此以求福，</div>
</div>
<!-- end of lg-row -->
<div class="lg-row">
<div class="lg-cell">不如怜众生，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">修此以求福，</div>
</div>
<!-- end of lg-row -->
<div class="lg-row">
<div class="lg-cell">不如怜鬼神，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">不如一善心，</div>
</div>
<!-- end of lg-row -->
<div class="lg-row">
<div class="lg-cell">怜愍畜生类，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">月月百千祀，</div>
<div class="lg-cell">不如于佛说，</div>
</div>
<!-- end of lg-row -->
<div class="lg-row">
<div class="lg-cell">生信而爱乐，</div>
<div class="lg-cell">十六分中一。</div>
</div>
<!-- end of lg-row -->
<div class="lg-row">
<div class="lg-cell">假使修诸祀，</div>
<div class="lg-cell">及与事火法，</div>
</div>
<!-- end of lg-row -->
<div class="lg-row">
<div class="lg-cell">修此欲求福，</div>
<div class="lg-cell">行此诸祠祀，</div>
</div>
<!-- end of lg-row -->
<div class="lg-row">
<div class="lg-cell">满足一年中，</div>
<div class="lg-cell">不如正身立，</div>
</div>
<!-- end of lg-row -->
<div class="lg-row">
<div class="lg-cell">一礼敬向佛，</div>
<div class="lg-cell">四分中之一。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu68' />
<p class='h2'>（六二）</p>
<p>如是我闻：</p>
<p>一时，佛在舍卫国祇树给孤独园。尔时波斯匿王，收摄刹利、毘舍、首陀罗、沙门、婆罗门，持戒、破戒出家，乃至伎儿、旃陀罗等，悉皆繫闭。时，诸比丘入城乞食，闻如是上事，食已，洗足，往詣佛所，顶礼佛足，在一面坐，白佛言：「世尊！我等入城乞食，闻波斯匿王收摄刹利、毘舍、首陀罗、沙门、婆罗门、出家持戒、破戒，及伎儿、旃陀罗等，悉皆繫闭。」尔时，世尊闻斯语已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「王者繫缚人，</div>
<div class="lg-cell">以铁木及绳，</div>
</div>
<!-- end of lg-row -->
<div class="lg-row">
<div class="lg-cell">贤圣观斯事，</div>
<div class="lg-cell">深知非牢缚。</div>
</div>
<!-- end of lg-row -->
<div class="lg-row">
<div class="lg-cell">若恋于妻子，</div>
<div class="lg-cell">钱财及珍宝，</div>
</div>
<!-- end of lg-row -->
<div class="lg-row">
<div class="lg-cell">如是繫缚人，</div>
<div class="lg-cell">坚牢过于彼。</div>
</div>
<!-- end of lg-row -->
<div class="lg-row">
<div class="lg-cell">妻子及财宝，</div>
<div class="lg-cell">愚人生繫着，</div>
</div>
<!-- end of lg-row -->
<div class="lg-row">
<div class="lg-cell">其实如瀑流，</div>
<div class="lg-cell">漂没诸凡夫。</div>
</div>
<!-- end of lg-row -->
<div class="lg-row">
<div class="lg-cell">是以宜速逝，</div>
<div class="lg-cell">趣向于解脱。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p>
<div class="lg" style="margin-left:1em">
<div class="lg-row">
<div class="lg-cell">三菩提及母</div>
<div class="lg-cell">爱己及护己</div>
</div>
<!-- end of lg-row -->
<div class="lg-row">
<div class="lg-cell">捕鱼并鹿穽</div>
<div class="lg-cell">慳并及命终</div>
</div>
<!-- end of lg-row -->
<div class="lg-row"><div class="lg-cell">祠祀及繫缚</div></div><!-- end of lg --></div></div></div>
<p class='juan'>别译杂阿含经卷第三</p>
</div><!-- end of div[@id='body'] -->
</body></html>
