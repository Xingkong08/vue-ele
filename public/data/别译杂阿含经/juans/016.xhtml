<html xmlns="http://www.w3.org/1999/xhtml">
<head>
  <title>别译杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu352' />别译杂阿含经卷第十六<span class='note-inline'>(丹本第十七卷初准)</span></p><p class="byline">失译人名今附秦录</p>
<div class='div-other'><a id='mulu353' />
<p class='h2'>（三三〇）</p>
<p>尔时，世尊在毘舍离獼猴陂岸大讲堂中。时有四十波利蛇迦比丘皆阿练若，着粪扫衣，尽行乞食，悉在学地，未离欲法，咸至佛所，顶礼佛足，在一面坐。</p>
<p>尔时，世尊作是念：「此诸比丘皆阿练若，着粪扫衣，尽行乞食，悉是学人，未断诸结，吾当为彼，如应说法，令诸比丘不起于坐，心得解悟，尽诸结漏。」</p>
<p>佛告之曰：「比丘当知，生死长远，无有边际，无有能知其根源者，一切众生皆为无明之所覆盖，爱结所使，缠繫其颈，生死长途，流转无穷，过去亿苦无能知者，譬如恒河流入四海。我今问汝：汝处生死，所出血多？为恒河多？」</p>
<p>时诸比丘白佛言：「世尊！如我解佛所说义者，我处生死，身所出血，多彼恒河四大海水。」</p>
<p>佛告诸比丘：「善哉！善哉！汝从往世所受象身，为他截鼻、截耳，或时截足，铁钩[邱-丘+(卯/亚)]头，及以斩项，所出之血，无量无边。又受牛、马、骡、驴、骆驼、猪、鸡、犬、豕，种种禽兽，如受鸡形，截其羽翼，及其项足，身所出血，是诸禽兽，各被割截，所出之血，不可计量。」复告诸比丘：「色为是常？是无常乎？」</p>
<p>诸比丘白佛言：「世尊！色是无常。」</p>
<p>佛复问言：「色若无常，为当是苦？为非苦乎？」</p>
<p>比丘对曰：「无常故苦。」</p>
<p>佛复告言：「若无常苦是败坏法，于此法中，贤圣弟子计有我，及我所不？」</p>
<p>比丘对曰：「不也。世尊！」</p>
<p>佛复告曰：「受、想、行、识为是常耶？为无常乎？」</p>
<p>比丘对曰：「斯皆无常。」</p>
<p>佛复问言：「若是无常，为是苦耶？为非苦耶？」</p>
<p>比丘对曰：「无常故苦。」</p>
<p>佛又问言：「若无常苦是败坏法，贤圣弟子宁计是中我、我所不？」</p>
<p>比丘对曰：「不也。世尊！」</p>
<p>佛告比丘：「善哉！善哉！色是无常，无常故即无我，若无有我，则无我所，如是知实正慧观察，受、想、行、识亦复如是。是故比丘，若有是色，乃至少时，过去、未来、现在，若内、若外，若近、若远，此尽无我，及以我所，如是称实正见所见。若受、想，若行、若识，若多、若少，若内、若外，若近、若远，过去、未来、现在，都无有我，亦无我所，如实知见。贤圣弟子见是事已，即名多闻。于色厌恶，受、想、行、识亦生厌恶，以厌恶故得离欲，得离欲故，则解脱。得解脱故，则解脱知见。若得解脱知见，即知我生已尽，梵行已立，所作已办，更不受有。」</p>
<p>佛说是时，四十波利蛇迦比丘不受后有，心得解脱。</p>
<p>时诸比丘闻佛所说，欢喜奉行。</p></div>
<div class='div-other'><a id='mulu354' />
<p class='h2'>（三三一）</p>
<p>如是我闻：</p>
<p>一时，佛<span class='corr'>在</span>舍卫国祇树给孤独园。尔时，佛告诸比丘：「汝等当知，生死长远，无有边际，无有能知其根源者。一切众生皆为无明之所覆盖，<span class='corr'>爱</span>结缠缚，流转生死，无有穷已，过去亿<span class='corr'>苦</span>无能知者，譬如恒河流注四海。」复告比丘：「生死长远，于昔过去受形已来，忧悲哭泣，所出目泪为多？为恒河多？」</p>
<p>时诸比丘白佛言：「世尊！如我解佛所说义者，生死长远，目所出泪，踰彼恒河，亦多四海。」</p>
<p>佛告比丘：「善哉！善哉！所集目泪，实多四海。诚如汝言，过去来世，父母弃背，伯叔、兄弟、姊妹、儿子、宗亲、眷属，悉皆死丧，及失钱财、象、马、牛、羊，或受鞭杖，或被伤刖，侵毁形体，乃至繫闭，如斯众苦，悲恼流泪，不可称计。譬如瀑流，漂众草木，聚沫塞路。爱之聚沫，遮贤圣道，血渧受身，数受地狱、饿鬼、畜生，及餘恶趣。」</p>
<p>佛问比丘：「色为是常？是无常乎？」</p>
<p>比丘对曰：「色是无常。」</p>
<p>佛复问言：「色若无常，为当是苦？为非苦耶？」</p>
<p>比丘对曰：「无常故苦。」</p>
<p>佛告比丘：「若无常苦是败坏法，于斯法中，贤圣弟子宁计有我，及我所不？」</p>
<p>比丘对曰：「不也。世尊！」佛又问言：「受、想、行、识为是常耶？是无常乎？」</p>
<p>比丘对曰：「斯皆无常。」</p>
<p>佛又问言：「若是无常，为是苦耶？为非苦乎？」</p>
<p>比丘对曰：「无常故苦。」又问：「若无常苦是败坏法，贤圣弟子宁计是中我、我所不？」</p>
<p>比丘对曰：「不也。世尊！」</p>
<p>佛告比丘：「善哉！善哉！色是无常，无常故苦，苦即无我。若无有我，则无我所，如是知实正慧观察，受、想、行、识，亦复如是。是故比丘，若有是色，乃至少许，过去、未来、现在，若内、若外，若近、若远，此尽无我，及以我所，如是称实正见所见。若受、想、行、识，若多、若少，若内、若外，若远、若近，过去、未来、现在，都无有我，亦无我所，如实知见，贤圣弟子见是事已，即名多闻，于色解脱，受、想、行、识，亦得解脱，忧悲苦恼一切解脱。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu355' />
<p class='h2'>（三三二）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘言：「生死长远，无有边际，无有能知其根源者。一切众生皆为无明之所覆盖，爱结缠缚，流转生死，无有穷已，过去亿苦无能知者。」复告比丘：「譬如恒河流注四海，于昔过去生死旷远，饮于母乳比恒河水，何者为多？」</p>
<p>比丘白佛：「如我解佛所说义者，过去久远所饮母乳，多彼恒河，及四海水。」</p>
<p>「受形已来，无量无边，或受象、马、驼、驴、牛、羊、鹿等，种种畜兽，所饮母乳，不可称计。譬如瀑流，漂诸草木，合成聚集，妨塞途路。爱之聚沫，亦复如是，能遮圣道。」餘如上说。</p></div>
<div class='div-other'><a id='mulu356' />
<p class='h2'>（三三三）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远，无有边际，无有能知其根源者。一切众生皆为无明之所覆盖，爱所缠缚，流转生死，无有穷已，过去亿苦无能知者。假设有人，斩截天下大地草木，悉以为筹，尽此诸筹，欲数过去无量世来所生之母，亦不能尽其边际。假设斩于大地草木，悉皆以为四指之筹，欲算过去所生之父，终不能得知其边际。」复告比丘：「生死长远，边不可得。」餘如上说。「汝诸比丘，当作是学，断于生死，断于诸有，更不受有。」</p>
<p>时诸比丘闻佛所说，欢喜奉行。</p></div>
<div class='div-other'><a id='mulu357' />
<p class='h2'>（三三四）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远，无有边际，无有能知其根源者。一切众生皆为无明之所覆盖，爱所缠缚，流转生死，无有穷已；过去亿劫恒受众苦，一切无有能得知者。」复告比丘：「假设有人，丸大地土，犹如豆粒，以此豆粒欲数过去所受生母，尽此地土，亦不能得尽其边际。」餘如上说。「是故汝等，应作是学，学断后有，懃求方便，断于后有。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu358' />
<p class='h2'>（三三五）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远，无有边际，无有能知其根源者。一切众生皆为无明之所覆盖，爱所缠缚，流转生死，无有穷已，过去亿数所受众苦，一切无有能得知者。」</p>
<p>佛告比丘：「汝观世间喜乐之众，受上乐者，汝等决定应作是念：『我从过去以来，受如此乐，数受斯乐，亦皆败失，如是生死长远。』」餘如上说。「汝等今者，当作是学，懃修方便，断于后有。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu359' />
<p class='h2'>（三三六）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」餘如上说。「若见众生受极苦毒，忧愁懊恼，当作是念：『我从昔来无量劫中，亦受如是无量苦恼，生死长远。』」餘如上说。「汝等比丘，当作是学，应懃方便，断于后有，莫作起有因缘。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu360' />
<p class='h2'>（三三七）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」餘如上说。「汝等比丘，若见有人，心生惊怖，身毛为竪，当知前身曾作怨害，是故生死长远。」餘如上说。「汝等比丘，应作是学，当懃方便，断于后有。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu361' />
<p class='h2'>（三三八）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」餘如上说。「若见众生自然爱乐，起于欲心，心极亲爱，汝等当知，先身之时，必为父母、兄弟、妻子，或作和上、阿闍梨、师长所尊，是故当知，生死长远。」餘如上说。「汝等比丘，应作是学，懃修方便，断于后有，莫作生有因缘。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu362' />
<p class='h2'>（三三九）</p>
<p>如是我闻：</p>
<p>一时，佛在舍卫国祇树给孤独园。时有一婆罗门，往詣佛所，问讯世尊，在一面坐。白佛言：「世尊！未来当有几佛出世？」</p>
<p>佛答之言：「未来当有恒河沙诸佛出现于世。」</p>
<p>时婆罗门闻佛所说，作是念：「我当于未来佛所修梵行，迴还不远。」复作是念：「我竟不问过去之世几佛出世？」作是念已，还至佛所，白佛言：「世尊！过去之世几佛出世？」</p>
<p>佛答之曰：「过去有无量恒河沙诸佛已出于世。」</p>
<p>时婆罗门复作是念：「过去、未来诸佛出世，我不值遇，今得值佛，云何空过？我当于佛法中出家学道。」即起合掌白佛言：「世尊！唯愿慈愍，听我出家，于佛法中，修行梵行。」佛即听许，寻得出家。既出家已，独处闲静，精勤修习，断于生死，得阿罗汉。</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu363' />
<p class='h2'>（三四〇）</p>
<p>如是我闻：</p>
<p>一时佛住王舍城毘富罗山足。佛告诸比丘：「若有一人，于一劫中，流转受生，收其白骨，若不毁坏，积以为聚，如毘富罗山。贤圣弟子随时闻，如实知苦圣諦，如实知苦集、知苦灭、知趣苦灭道，如是知见已，断于三结，所谓身见、戒取、疑，名须陀洹，不堕恶趣，决定菩提，趣于涅槃，极至七生七死，得尽苦际。」说是事已，复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一人一劫中，</div>
<div class="lg-cell">流转受生死，</div>
</div>
<!-- end of lg-row -->
<div class="lg-row">
<div class="lg-cell">积骨以为聚，</div>
<div class="lg-cell">集之在一处，</div>
</div>
<!-- end of lg-row -->
<div class="lg-row">
<div class="lg-cell">使不毁败坏，</div>
<div class="lg-cell">犹如毘富罗。</div>
</div>
<!-- end of lg-row -->
<div class="lg-row">
<div class="lg-cell">若观四真諦，</div>
<div class="lg-cell">正智所鉴察，</div>
</div>
<!-- end of lg-row -->
<div class="lg-row">
<div class="lg-cell">说苦因从生，</div>
<div class="lg-cell">苦灭八圣道，</div>
</div>
<!-- end of lg-row -->
<div class="lg-row">
<div class="lg-cell">安隐趣涅槃，</div>
<div class="lg-cell">流转生死轮，</div>
</div>
<!-- end of lg-row -->
<div class="lg-row">
<div class="lg-cell">任运过七生，</div>
<div class="lg-cell">得尽于苦际。」</div>
</div><!-- end of lg --></div>
<p>时诸比丘闻佛所说，欢喜奉行，顶礼而去。</p>
<div class="lg" style="margin-left:1em">
<div class="lg-row">
<div class="lg-cell">血泪及母乳</div>
<div class="lg-cell">土丸如豆粒</div>
</div>
<!-- end of lg-row -->
<div class="lg-row">
<div class="lg-cell">恐怖及彼爱</div>
<div class="lg-cell">恒沙及骨聚</div>
</div><!-- end of lg --></div></div>
<div class='div-other'><a id='mulu364' />
<p class='h2'>（三四一）</p>
<p>如是我闻：</p>
<p>一时，佛在舍卫国祇树给孤独园。尔时，世尊告诸比丘：「生死长远。」亦如上说。尔时，众中有一比丘，从坐而起，整衣服，合掌向佛，白佛言：「世尊！劫为久近？」</p>
<p>佛告比丘：「吾可为汝敷演而说，恐汝不解。」</p>
<p>比丘白佛：「颇可方喻说不？」</p>
<p>佛言：「可作方喻。以铁为城，纵横正等，高一由旬，设盛芥子，满中流溢。假设有人百年之中，取一芥子，城中芥子，可得都尽，劫之边际，不可得知。」复告比丘：「劫之长远，其喻如是。如斯长劫，百千亿万，乃至百亿万苦恼，无量无边麁恶痛苦，意所不憙，犹如聚沫，血渧受身，数受地狱、饿鬼、畜生恶趣之中，人中恶趣，是故应断后有，宜勤方便，远离诸有。汝等比丘，当作是学。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu365' />
<p class='h2'>（三四二）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」餘如上说。于彼众中有一比丘，即从坐起，偏袒右肩，胡跪合掌，白佛言：「世尊！劫为久近？」</p>
<p>佛告比丘：「可为汝说，汝不能解。」</p>
<p>比丘白佛：「为可作方喻以不？」</p>
<p>佛言：「可作方喻。」佛告比丘：「如有硬石，无有孔穴，共同一体，纵广高下，满一由旬。假使有人，以细罗縠衣，或初摩细濡，或以细[疊*毛]，百年一拂，令其坏尽，劫犹未尽。是故我说，劫之长远，边际难得。劫之久近，其喻如是。如是长劫，数百、数千、数万、数千亿万众生，于斯长劫之中受大苦恼，麁澁痛苦，意所不憙，如似聚沫，血渧所受，数受地狱、饿鬼、畜生，入于恶趣。是故汝等，当断后有，勤修行道，离于诸有因缘，应作是学。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu366' />
<p class='h2'>（三四三）</p>
<p>如是我闻：</p>
<p>一时，佛在舍卫国祇树给孤独园。尔时，众中有一比丘，从坐而起，整衣服，长跪合掌，白佛言：「世尊！从昔已来，多少劫过？」</p>
<p>佛告比丘：「吾可说之，汝不能解。」</p>
<p>比丘白佛言：「可作方喻说不？」</p>
<p>佛言：「可作方喻。假设有人，年满百岁，于一日中，晨起、日中及日暮，三时各忆百千劫事，如是日日忆念，满足百年，犹不能得过去劫数边际。劫数长远，亦复如是。众生于是长远劫中，受众苦极麁澁痛苦，心不生憙，数受地狱、饿鬼、畜生，入于恶趣。是故比丘，应断后有，勤修方便，绝离诸有。汝等比丘，应作是学。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu367' />
<p class='h2'>（三四四）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」餘如上说。「乃至过去亿数之劫不可得知，于此大地，无有不是汝等故身生处死处。」复告比丘：「生死长远，边际难知。汝等比丘，应勤方便，断离诸有。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu368' />
<p class='h2'>（三四五）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」乃至如上所说。复告比丘：「此世间中，无有一人不作汝父母、兄弟、姊妹、妻子、眷属，及以和上、阿闍梨、所尊之者，此世间中，无一众生不杀害汝，为汝怨。亦复无有一众生等，不食于汝身肉之者。如是无始生死，餘如上说。是故比丘，应勤方便，断离诸有，当作斯学。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu369' />
<p class='h2'>（三四六）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「譬如天雨，既至于地，即便生泡，速生速灭，生死之法，速生速灭，亦复如是。无始生死，长远若斯。是故比丘，应勤方便，断离诸有，当作是学。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu370' />
<p class='h2'>（三四七）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「死生长远。」如上所说。复告比丘：「天雨密緻，如缚扫篲，东西南北，及以四维，间无空处。东方无量世界众生，熾盛安乐，无量世界悉皆碎坏，无量世界众生满中，无量世界悉皆空虚，无有众生在中居止；南西北方、四维上下，亦复如是。生死无始。」餘如上说。「是故比丘，当勤方便，断离诸有，应作是学。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu371' />
<p class='h2'>（三四八）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「生死长远。」如上所说。乃至无始生死，亦如上说。复告比丘：「譬如掷杖，或根着地，或头着地，或堕不淨、秽恶之处，或复堕于清淨之处。一切众生亦复如是，为无明所覆，或生天上及在人中，或堕地狱、饿鬼、畜生，或复堕于阿修罗有，以是义故，生死长远。」广说如上。「是故比丘，当断诸有，应如是学。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu372' />
<p class='h2'>（三四九）</p>
<p>如是我闻：</p>
<p>一时，佛在舍卫国祇树给孤独园。尔时，佛告诸比丘：「譬如五辐车轮，其有力者，旋转速疾。一切众生，亦复如是，为无明覆，轮转五道，所谓人、天、地狱、饿鬼，及以畜生，如是无始生死。是故比丘，当断诸有，应作善法。」</p>
<p>诸比丘闻佛所说，欢喜奉行。</p></div>
<div class='div-other'><a id='mulu373' />
<p class='h2'>（三五〇）</p>
<p>如是我闻：</p>
<p>一时，佛在王舍城毘富罗山下。尔时，世尊告诸比丘：「诸行无常，是生灭法，无有住时，不可保信，是<span class='corr'>坏</span>败法。以是义故，汝诸比丘，于诸行所，应知止足，生厌恶想，离于爱欲，而求解脱。」</p>
<p>复告比丘：「此毘富罗山，往昔之时，名曰婆耆半闍。尔时，此城名帝弥罗，彼时人民寿四万岁，诸人民等，欲上此山，经于四日，然后乃能至彼山顶。时世有佛，号迦孙如来、应供、正遍知、明行足、善逝、世间解、无上士、调御丈夫、天人师、佛、世尊，为诸弟子而说法要，初中后善，其义深远，其语巧妙，纯一无杂，具足清白梵行之相。比丘当知，尔时，婆耆半闍山相，于今已灭，人民尽死，是佛世尊入涅槃后，人寿转减。以是义故，诸行无常，是生灭法，无有住时，不可保信，是坏败法。是故比丘，于诸行所，应知止足，生厌恶想，离于爱欲，而求解脱。」</p>
<p>复告比丘：「乃往昔时，此山名曰朋迦，于时此城名阿毘迦，时，彼世人寿三万岁，此诸众生，若欲上山，经于三日，便得往还。时世有佛世尊，号迦那含牟尼如来、应供、正遍知、明行足、善逝、世间解、无上士、调御丈夫、天人师、佛、世尊。尔时，如来普为大众演说法要，所演说者，初中后善，其义深远，其语巧妙，具足清淨，显发梵行之相。比丘当知，彼佛世尊入涅槃后，人民转减，于时山相，于今已灭，人民死尽。是故比丘，诸行无常，是变易法，不可恃怙，会归磨灭。汝等应当于诸行所，宜知止足，生厌恶想，离于爱欲，而求解脱。」</p>
<p>佛复告诸比丘：「乃往古昔，此山名曰善边，尔时，国土名曰赤马，于时人民寿二万岁。当尔之时有佛出世，号曰迦叶如来、应供、正遍知、明行足、善逝、世间解、无上士、调御丈夫、天人师、佛、世尊，广为大众敷演分别诸法秘奥，其所说者初中后善，其义深远，其语巧妙，纯一无杂，具足清白梵行之相。比丘当知，善边山名于今已灭，人皆终没，彼佛世尊入般涅槃，人命转减。以是义故，诸行无常，是变易法，无有住时，不可恃怙，会归磨灭。是故宜应于诸行所，生于止足，厌恶之想，离于爱欲，而求解脱。</p>
<p>「此山今复名毘富罗，而斯国土名摩竭提，是中众生寿命百年，或增或减，此诸众生若欲上山，须臾之顷，即便往还。我释迦文出现于世，十号具足，为众演说无量经典，其所说者，初中后善，其义深远，其语巧妙，纯一无杂，具足清白梵行之相。」</p>
<p>复告比丘：「此山名字并及国人，不久亦当悉皆灭尽，我亦不久当入涅槃。以是义故，诸行无常，是变易法，无有住时不可恃怙，会归磨灭。是故比丘，宜应至心于诸行所，生止足想，厌恶之心，离于爱欲，而求解脱。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「婆耆半闍帝弥罗，</div>
<div class="lg-cell">阿毘迦罗朋伽迦，</div>
</div>
<!-- end of lg-row -->
<div class="lg-row">
<div class="lg-cell">善边之山赤马国，</div>
<div class="lg-cell">毘富罗山摩竭提，</div>
</div>
<!-- end of lg-row -->
<div class="lg-row">
<div class="lg-cell">诸山悉灭人亦终，</div>
<div class="lg-cell">佛入涅槃寿命灭。</div>
</div><!-- end of lg --></div>
<p>「以是义故，诸行无常，是生灭法，生灭灭已，寂灭为乐。」</p>
<p>时诸比丘闻佛所说，欢喜奉行。</p>
<div class="lg" style="margin-left:1em">
<div class="lg-row">
<div class="lg-cell">城、山、过去</div>
<div class="lg-cell">无地方所</div>
<div class="lg-cell">众生无不是</div>
</div>
<!-- end of lg-row -->
<div class="lg-row">
<div class="lg-cell">麁雨渧雨、如缚扫篲</div>
<div class="lg-cell">掷杖、还转轮</div>
</div>
<!-- end of lg-row -->
<div class="lg-row"><div class="lg-cell">毘富罗<span class="note-inline">(此下与丹本第二十卷准)</span>
</div></div><!-- end of lg --></div></div>
<div class='div-other'><a id='mulu374' />
<p class='h2'>（三五一）</p>
<p>尔时，众多比丘在俱萨罗园竹林中夏坐安居。彼园林中，有天神住，天神愁念，而作是言：「今僧自恣，月十五日已复欲去。」</p>
<p>更有天神即问之言：「汝今何故愁忧如是？」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「天神汝今者，</div>
<div class="lg-cell">何以怀愁忧？</div>
</div>
<!-- end of lg-row -->
<div class="lg-row">
<div class="lg-cell">淨戒诸比丘，</div>
<div class="lg-cell">今日当自恣，</div>
</div>
<!-- end of lg-row -->
<div class="lg-row">
<div class="lg-cell">得遇如是事，</div>
<div class="lg-cell">宜应自欣悦。」</div>
</div><!-- end of lg --></div>
<p>彼林天神以偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我亦知彼等，</div>
<div class="lg-cell">今日当自恣，</div>
</div>
<!-- end of lg-row -->
<div class="lg-row">
<div class="lg-cell">非是无惭愧，</div>
<div class="lg-cell">同诸外道等。</div>
</div>
<!-- end of lg-row -->
<div class="lg-row">
<div class="lg-cell">斯等皆精懃，</div>
<div class="lg-cell">具有惭愧者，</div>
</div>
<!-- end of lg-row -->
<div class="lg-row">
<div class="lg-cell">收敛衣鉢已，</div>
<div class="lg-cell">自恣各散去。</div>
</div>
<!-- end of lg-row -->
<div class="lg-row">
<div class="lg-cell">比丘既散已，</div>
<div class="lg-cell">此林空无人，</div>
</div>
<!-- end of lg-row -->
<div class="lg-row">
<div class="lg-cell">更无所闻见，</div>
<div class="lg-cell">是故我愁忧。」</div>
</div><!-- end of lg --></div>
<p>时诸比丘既自恣已，各散出林，还其所止。尔时，天神见其四散，心怀忧惨，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「诸比丘去已，</div>
<div class="lg-cell">但见游居处，</div>
</div>
<!-- end of lg-row -->
<div class="lg-row">
<div class="lg-cell">牟尼诸弟子，</div>
<div class="lg-cell">多闻有知见，</div>
</div>
<!-- end of lg-row -->
<div class="lg-row">
<div class="lg-cell">善能具分别，</div>
<div class="lg-cell">种种清淨说。</div>
</div>
<!-- end of lg-row -->
<div class="lg-row">
<div class="lg-cell">如斯持法人，</div>
<div class="lg-cell">今者安所詣？」</div>
</div><!-- end of lg --></div>
<p>时餘天神复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「此诸比丘等，</div>
<div class="lg-cell">四散道不同，</div>
</div>
<!-- end of lg-row -->
<div class="lg-row">
<div class="lg-cell">有向摩竭提，</div>
<div class="lg-cell">或有詣跋耆，</div>
</div>
<!-- end of lg-row -->
<div class="lg-row">
<div class="lg-cell">亦复有向彼，</div>
<div class="lg-cell">毘舍离国者。</div>
</div>
<!-- end of lg-row -->
<div class="lg-row">
<div class="lg-cell">此阿练若处，</div>
<div class="lg-cell">集会诸比丘，</div>
</div>
<!-- end of lg-row -->
<div class="lg-row">
<div class="lg-cell">譬如野鸟鹿，</div>
<div class="lg-cell">栖止无恒所。</div>
</div>
<!-- end of lg-row -->
<div class="lg-row">
<div class="lg-cell">此诸比丘等，</div>
<div class="lg-cell">捨<span class="corr">弃</span>于缘务，</div>
</div>
<!-- end of lg-row -->
<div class="lg-row">
<div class="lg-cell">常求空闲处，</div>
<div class="lg-cell">静坐得安乐。」</div>
</div><!-- end of lg --></div></div>
<div class='div-other'><a id='mulu375' />
<p class='h2'>（三五二）</p>
<p>有一比丘，从俱萨罗国，詣俱萨罗林，于中止住，昼日睡眠。时彼林中，有天神作是念言：「今此比丘处林而睡，甚非所宜，非沙门法，污辱此林。我于今者，当觉悟之。」作是念已，即往其所，[口*磬]咳弹指，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「咄比丘汝起，</div>
<div class="lg-cell">无得嗜睡眠，</div>
</div>
<!-- end of lg-row -->
<div class="lg-row">
<div class="lg-cell">如是睡眠者，</div>
<div class="lg-cell">竟有何义利？</div>
</div>
<!-- end of lg-row -->
<div class="lg-row">
<div class="lg-cell">身遭极重病，</div>
<div class="lg-cell">云何而安眠？</div>
</div>
<!-- end of lg-row -->
<div class="lg-row">
<div class="lg-cell">毒箭中汝心，</div>
<div class="lg-cell">求拔云何眠？</div>
</div>
<!-- end of lg-row -->
<div class="lg-row">
<div class="lg-cell">汝既能出家，</div>
<div class="lg-cell">捨离众缘务，</div>
</div>
<!-- end of lg-row -->
<div class="lg-row">
<div class="lg-cell">当满本愿求，</div>
<div class="lg-cell">勿为睡所覆。</div>
</div>
<!-- end of lg-row -->
<div class="lg-row">
<div class="lg-cell">[梦-夕+登]瞢无觉了，</div>
<div class="lg-cell">失于昔所愿，</div>
</div>
<!-- end of lg-row -->
<div class="lg-row">
<div class="lg-cell">欲体性无常，</div>
<div class="lg-cell">掉动不停住，</div>
</div>
<!-- end of lg-row -->
<div class="lg-row">
<div class="lg-cell">眴息不可保，</div>
<div class="lg-cell">凡夫愚惑着。</div>
</div>
<!-- end of lg-row -->
<div class="lg-row">
<div class="lg-cell">汝今已出家，</div>
<div class="lg-cell">离于在家缚，</div>
</div>
<!-- end of lg-row -->
<div class="lg-row">
<div class="lg-cell">云何离缚已，</div>
<div class="lg-cell">而复乐眠睡？</div>
</div>
<!-- end of lg-row -->
<div class="lg-row">
<div class="lg-cell">若未断爱欲，</div>
<div class="lg-cell">其心未解脱，</div>
</div>
<!-- end of lg-row -->
<div class="lg-row">
<div class="lg-cell">未得最上智，</div>
<div class="lg-cell">不具斯事者，</div>
</div>
<!-- end of lg-row -->
<div class="lg-row">
<div class="lg-cell">不名为出家。</div>
<div class="lg-cell">云何安睡眠，</div>
</div>
<!-- end of lg-row -->
<div class="lg-row">
<div class="lg-cell">欲称出家法？</div>
<div class="lg-cell">应当勤精进，</div>
</div>
<!-- end of lg-row -->
<div class="lg-row">
<div class="lg-cell">昼夜不懈惓，</div>
<div class="lg-cell">坚固求涅槃。</div>
</div>
<!-- end of lg-row -->
<div class="lg-row">
<div class="lg-cell">所求既未获，</div>
<div class="lg-cell">出家为何眠？</div>
</div>
<!-- end of lg-row -->
<div class="lg-row">
<div class="lg-cell">慧识却无明，</div>
<div class="lg-cell">尽于诸漏结，</div>
</div>
<!-- end of lg-row -->
<div class="lg-row">
<div class="lg-cell">善调于心行，</div>
<div class="lg-cell">获最后边身，</div>
</div>
<!-- end of lg-row -->
<div class="lg-row">
<div class="lg-cell">能具如上事，</div>
<div class="lg-cell">乃可安眠睡。」</div>
</div><!-- end of lg --></div></div>
<div class='div-other'><a id='mulu376' />
<p class='h2'>（三五三）</p>
<p>尔时，复有一比丘，亦住于彼俱萨罗林，昼入房坐，起于恶觉，依于贪嗜。时林天神<span class='corr'>知</span>彼比丘起于恶觉，依于贪嗜。「不能称可出家法式，是不善事，处此林中，起于恶觉。我于今者，当[寤-吾+告]悟之。」作是念已，即往其所，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「比丘恶怖欲，</div>
<div class="lg-cell">故来处此林，</div>
</div>
<!-- end of lg-row -->
<div class="lg-row">
<div class="lg-cell">形虽坐林间，</div>
<div class="lg-cell">心意出林表，</div>
</div>
<!-- end of lg-row -->
<div class="lg-row">
<div class="lg-cell">驰騁逐外尘，</div>
<div class="lg-cell">起于恶觉观。</div>
</div>
<!-- end of lg-row -->
<div class="lg-row">
<div class="lg-cell">若灭诸欲着，</div>
<div class="lg-cell">然后得解脱，</div>
</div>
<!-- end of lg-row -->
<div class="lg-row">
<div class="lg-cell">既得解脱已，</div>
<div class="lg-cell">乃尔知快乐。</div>
</div>
<!-- end of lg-row -->
<div class="lg-row">
<div class="lg-cell">汝应捨不乐，</div>
<div class="lg-cell">安心乐此法，</div>
</div>
<!-- end of lg-row -->
<div class="lg-row">
<div class="lg-cell">我今[寤-吾+告]悟汝，</div>
<div class="lg-cell">令汝还得念。</div>
</div>
<!-- end of lg-row -->
<div class="lg-row">
<div class="lg-cell">欲如恶焦山，</div>
<div class="lg-cell">煎涸诸善法，</div>
</div>
<!-- end of lg-row -->
<div class="lg-row">
<div class="lg-cell">恶焦无厌足，</div>
<div class="lg-cell">难可得小离。</div>
</div>
<!-- end of lg-row -->
<div class="lg-row">
<div class="lg-cell">勿贪于欲乐，</div>
<div class="lg-cell">坌污已淨心，</div>
</div>
<!-- end of lg-row -->
<div class="lg-row">
<div class="lg-cell">如鸟为尘坌，</div>
<div class="lg-cell">奋翮振尘秽。</div>
</div>
<!-- end of lg-row -->
<div class="lg-row">
<div class="lg-cell">比丘亦如是，</div>
<div class="lg-cell">禪思去尘劳，</div>
</div>
<!-- end of lg-row -->
<div class="lg-row">
<div class="lg-cell">尘垢来染心，</div>
<div class="lg-cell">正念能除捨。</div>
</div>
<!-- end of lg-row -->
<div class="lg-row">
<div class="lg-cell">爱欲即尘垢，</div>
<div class="lg-cell">非谓外埃土，</div>
</div>
<!-- end of lg-row -->
<div class="lg-row">
<div class="lg-cell">欲觉及瞋痴，</div>
<div class="lg-cell">谓之为尘劳。</div>
</div>
<!-- end of lg-row -->
<div class="lg-row">
<div class="lg-cell">摄心有智者，</div>
<div class="lg-cell">尔乃能除去。」</div>
</div><!-- end of lg --></div></div>
<div class='div-other'><a id='mulu377' />
<p class='h2'>（三五四）</p>
<p>尔时，复有一比丘，亦住于彼俱萨罗林，昼入房坐，而于欲所，起清淨想。彼林天神知其所念，为觉悟故，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝思欲淨想，</div>
<div class="lg-cell">欲觉之所吞，</div>
</div>
<!-- end of lg-row -->
<div class="lg-row">
<div class="lg-cell">捨欲不淨心，</div>
<div class="lg-cell">妄取欲淨想。</div>
</div>
<!-- end of lg-row -->
<div class="lg-row">
<div class="lg-cell">比丘汝今者，</div>
<div class="lg-cell">处林独闲坐，</div>
</div>
<!-- end of lg-row -->
<div class="lg-row">
<div class="lg-cell">应念佛法僧，</div>
<div class="lg-cell">及已所受戒，</div>
</div>
<!-- end of lg-row -->
<div class="lg-row">
<div class="lg-cell">多获欢喜心，</div>
<div class="lg-cell">便知苦边际。」</div>
</div><!-- end of lg --></div></div>
<div class='div-other'><a id='mulu378' />
<p class='h2'>（三五五）</p>
<p>尔时，复有一比丘，游俱萨罗国，止一林中，于其日中，盛热之时，心生不乐。时此比丘即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「日中既盛热，</div>
<div class="lg-cell">林木甚欝蒸，</div>
</div>
<!-- end of lg-row -->
<div class="lg-row">
<div class="lg-cell">众禽以热故，</div>
<div class="lg-cell">各自停不飞，</div>
</div>
<!-- end of lg-row -->
<div class="lg-row">
<div class="lg-cell">布穀厉其声，</div>
<div class="lg-cell">我闻生惊惧。」</div>
</div><!-- end of lg --></div>
<p>彼林天神闻此偈已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「日中盛热时，</div>
<div class="lg-cell">众鸟皆停住，</div>
</div>
<!-- end of lg-row -->
<div class="lg-row">
<div class="lg-cell">布穀厉声鸣，</div>
<div class="lg-cell">汝应生快乐，</div>
</div>
<!-- end of lg-row -->
<div class="lg-row">
<div class="lg-cell">不应生怖惧，</div>
<div class="lg-cell">此处当畏谁？」</div>
</div><!-- end of lg --></div></div>
<div class='div-other'><a id='mulu379' />
<p class='h2'>（三五六）</p>
<p>尔时，尊者阿那律游俱萨罗国，止住一林。时阿那律天上本妻，来至此林，礼尊者足，在一面坐，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝昔天上时，</div>
<div class="lg-cell">善巧奏琴乐，</div>
</div>
<!-- end of lg-row -->
<div class="lg-row">
<div class="lg-cell">又复能歌舞，</div>
<div class="lg-cell">纵意受快乐。</div>
</div>
<!-- end of lg-row -->
<div class="lg-row">
<div class="lg-cell">汝当发心愿，</div>
<div class="lg-cell">还向本宫殿，</div>
</div>
<!-- end of lg-row -->
<div class="lg-row">
<div class="lg-cell">处三十三天，</div>
<div class="lg-cell">彼天丰诸欲，</div>
</div>
<!-- end of lg-row -->
<div class="lg-row">
<div class="lg-cell">天女恒翼从，</div>
<div class="lg-cell">极乐甚可乐。」</div>
</div><!-- end of lg --></div>
<p>尊者阿那律说偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「天女极为苦，</div>
<div class="lg-cell">依止于身见，</div>
</div>
<!-- end of lg-row -->
<div class="lg-row">
<div class="lg-cell">诸乐生天者，</div>
<div class="lg-cell">一切无不苦。</div>
</div>
<!-- end of lg-row -->
<div class="lg-row">
<div class="lg-cell">我不受后有，</div>
<div class="lg-cell">更不生彼天，</div>
</div>
<!-- end of lg-row -->
<div class="lg-row">
<div class="lg-cell">天女汝当知，</div>
<div class="lg-cell">我尽于生死。」</div>
</div><!-- end of lg --></div></div>
<div class='div-other'><a id='mulu380' />
<p class='h2'>（三五七）</p>
<p>尔时，复有一比丘，在俱萨罗国，止一林住，昼夜诵习，精懃修道，得阿罗汉。已得阿罗汉，止不诵习。彼时天神而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝常诵法句，</div>
<div class="lg-cell">精懃不休废，</div>
</div>
<!-- end of lg-row -->
<div class="lg-row">
<div class="lg-cell">今何故默然，</div>
<div class="lg-cell">都无所诵习？」</div>
</div><!-- end of lg --></div>
<p>比丘说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我先求法句，</div>
<div class="lg-cell">未得离欲结，</div>
</div>
<!-- end of lg-row -->
<div class="lg-row">
<div class="lg-cell">吾今既离欲，</div>
<div class="lg-cell">法句义已成。</div>
</div>
<!-- end of lg-row -->
<div class="lg-row">
<div class="lg-cell">我今已知见，</div>
<div class="lg-cell">不堕于诸道，</div>
</div>
<!-- end of lg-row -->
<div class="lg-row">
<div class="lg-cell">所其得出要，</div>
<div class="lg-cell">何用文字为？</div>
</div>
<!-- end of lg-row -->
<div class="lg-row">
<div class="lg-cell">世间诸所有，</div>
<div class="lg-cell">一切闻见事，</div>
</div>
<!-- end of lg-row -->
<div class="lg-row">
<div class="lg-cell">悉皆都捨离，</div>
<div class="lg-cell">不受于后有。」</div>
</div><!-- end of lg --></div></div>
<div class='div-other'><a id='mulu381' />
<p class='h2'>（三五八）</p>
<p>尔时，复有一比丘，在俱萨罗国，依止彼林，眼视不明，请医占之。医语之言：「比丘！若能嗅莲华香，眼还得明。」彼比丘即信其言，又语之曰：「我于何处得斯莲花？」医即答言：「汝若欲得莲花香者，当詣莲花池所。」时彼比丘即用其言，至彼池所，端坐嗅香。尔时，天神见其如是，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「池中所生华，</div>
<div class="lg-cell">香气甚馝馥，</div>
</div>
<!-- end of lg-row -->
<div class="lg-row">
<div class="lg-cell">汝都不见主，</div>
<div class="lg-cell">云何偷花香？</div>
</div>
<!-- end of lg-row -->
<div class="lg-row">
<div class="lg-cell">而汝于今者，</div>
<div class="lg-cell">真实得名盗，</div>
</div>
<!-- end of lg-row -->
<div class="lg-row">
<div class="lg-cell">大仙汝何故，</div>
<div class="lg-cell">而盗于彼香？」</div>
</div><!-- end of lg --></div>
<p>比丘说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「天神汝当知，</div>
<div class="lg-cell">莲华生池中，</div>
</div>
<!-- end of lg-row -->
<div class="lg-row">
<div class="lg-cell">我不伤根茎，</div>
<div class="lg-cell">亦不偷盗取，</div>
</div>
<!-- end of lg-row -->
<div class="lg-row">
<div class="lg-cell">但远嗅香气。</div>
<div class="lg-cell">以何因缘故，</div>
</div>
<!-- end of lg-row -->
<div class="lg-row">
<div class="lg-cell">名为偷香者？</div>
<div class="lg-cell">我不受此语。」</div>
</div><!-- end of lg --></div>
<p>天神复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「池中有香花，</div>
<div class="lg-cell">不问其主取，</div>
</div>
<!-- end of lg-row -->
<div class="lg-row">
<div class="lg-cell">檀越不施与，</div>
<div class="lg-cell">世人名为盗。</div>
</div>
<!-- end of lg-row -->
<div class="lg-row">
<div class="lg-cell">大仙汝偷香，</div>
<div class="lg-cell">一向成盗罪。」</div>
</div><!-- end of lg --></div>
<p>时有一人来入此池，以鎌芟截莲花根叶，重负而去。比丘见已，复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「斯人入池中，</div>
<div class="lg-cell">斩拔花根子，</div>
</div>
<!-- end of lg-row -->
<div class="lg-row">
<div class="lg-cell">狼籍而践蹈，</div>
<div class="lg-cell">重担而齎归。</div>
</div>
<!-- end of lg-row -->
<div class="lg-row">
<div class="lg-cell">何故不遮彼，</div>
<div class="lg-cell">语言汝盗取？」</div>
</div><!-- end of lg --></div>
<p>天神说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼人入池者，</div>
<div class="lg-cell">恒作于恶业，</div>
</div>
<!-- end of lg-row -->
<div class="lg-row">
<div class="lg-cell">譬如乳儿母，</div>
<div class="lg-cell">而着于黑衣，</div>
</div>
<!-- end of lg-row -->
<div class="lg-row">
<div class="lg-cell">虽有诸唌唾，</div>
<div class="lg-cell">都不见污辱。</div>
</div>
<!-- end of lg-row -->
<div class="lg-row">
<div class="lg-cell">汝如白淨衣，</div>
<div class="lg-cell">易受其点污，</div>
</div>
<!-- end of lg-row -->
<div class="lg-row">
<div class="lg-cell">是故止制汝，</div>
<div class="lg-cell">不能遮于彼。</div>
</div>
<!-- end of lg-row -->
<div class="lg-row">
<div class="lg-cell">恶人如衣黑，</div>
<div class="lg-cell">造恶不讥呵；</div>
</div>
<!-- end of lg-row -->
<div class="lg-row">
<div class="lg-cell">鲜白上有点，</div>
<div class="lg-cell">犹如蝇脚等，</div>
</div>
<!-- end of lg-row -->
<div class="lg-row">
<div class="lg-cell">世人皆共见。</div>
<div class="lg-cell">设诸贤智人，</div>
</div>
<!-- end of lg-row -->
<div class="lg-row">
<div class="lg-cell">有少微细过，</div>
<div class="lg-cell">其喻亦如是，</div>
</div>
<!-- end of lg-row -->
<div class="lg-row">
<div class="lg-cell">珂贝上黑点，</div>
<div class="lg-cell">人皆远见之。</div>
</div>
<!-- end of lg-row -->
<div class="lg-row">
<div class="lg-cell">若断结使者，</div>
<div class="lg-cell">诸业皆洁淨，</div>
</div>
<!-- end of lg-row -->
<div class="lg-row">
<div class="lg-cell">有如毛髮恶，</div>
<div class="lg-cell">人见如丘山。」</div>
</div><!-- end of lg --></div>
<p>比丘复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「天今利益我，</div>
<div class="lg-cell">为欲拔济故，</div>
</div>
<!-- end of lg-row -->
<div class="lg-row">
<div class="lg-cell">随所见我处，</div>
<div class="lg-cell">数数觉悟我。」</div>
</div><!-- end of lg --></div>
<p>天神说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝不以钱财，</div>
<div class="lg-cell">而用市我得，</div>
</div>
<!-- end of lg-row -->
<div class="lg-row">
<div class="lg-cell">又不破他国，</div>
<div class="lg-cell">虏掠见擒获。</div>
</div>
<!-- end of lg-row -->
<div class="lg-row">
<div class="lg-cell">损益汝自知，</div>
<div class="lg-cell">谁逐汝觉悟？</div>
</div>
<!-- end of lg-row -->
<div class="lg-row">
<div class="lg-cell">汝今应自忖，</div>
<div class="lg-cell">诸有损益事。」</div>
</div><!-- end of lg --></div></div>
<div class='div-other'><a id='mulu382' />
<p class='h2'>（三五九）</p>
<p>尔时，尊者十力迦叶在俱萨罗国拪泥窟中。有一猎师名连迦，去尊者不远，施鹿羂摾。尔时，尊者怜愍猎师，为其说法，彼不解法。尊者迦叶指端出光，猎师虽见，亦不厌离如此恶事，但自思念：「鹿来入羂？为不入羂？」</p>
<p>尔时，拪泥窟神而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「猎师处深山，</div>
<div class="lg-cell">少智盲无目，</div>
</div>
<!-- end of lg-row -->
<div class="lg-row">
<div class="lg-cell">非时又所说，</div>
<div class="lg-cell">
<span class="corr">徒</span>自失其言。</div>
</div>
<!-- end of lg-row -->
<div class="lg-row">
<div class="lg-cell">假令汝十指，</div>
<div class="lg-cell">一时都出光，</div>
</div>
<!-- end of lg-row -->
<div class="lg-row">
<div class="lg-cell">终不能令彼，</div>
<div class="lg-cell">得见于四諦。</div>
</div>
<!-- end of lg-row -->
<div class="lg-row">
<div class="lg-cell">彼都无智故，</div>
<div class="lg-cell">造作诸非法，</div>
</div>
<!-- end of lg-row -->
<div class="lg-row">
<div class="lg-cell">不乐及睡眠，</div>
<div class="lg-cell">厌离倒淨想，</div>
</div>
<!-- end of lg-row -->
<div class="lg-row">
<div class="lg-cell">安住闍利那，</div>
<div class="lg-cell">诵习花迦叶。」</div>
</div><!-- end of lg --></div></div>
<div class='div-other'><a id='mulu383' />
<p class='h2'>（三六〇）</p>
<p>尔时，跋耆子游俱萨罗国，住止彼林。时彼国人一切皆作拘蜜提大会，七日七夜。尔时，跋耆子见是事已，心小退坏，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我在林树间，</div>
<div class="lg-cell">譬如彼弃木，</div>
</div>
<!-- end of lg-row -->
<div class="lg-row">
<div class="lg-cell">我今如弃木，</div>
<div class="lg-cell">独处寓空林，</div>
</div>
<!-- end of lg-row -->
<div class="lg-row">
<div class="lg-cell">今日到满月，</div>
<div class="lg-cell">谁苦剧于我？」</div>
</div><!-- end of lg --></div>
<p>尔时，天神知其所念，说偈问言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝今处空林，</div>
<div class="lg-cell">云何似弃木？</div>
</div>
<!-- end of lg-row -->
<div class="lg-row">
<div class="lg-cell">地狱<span class="corr">羡</span>忉利，</div>
<div class="lg-cell">天慕汝亦然。」</div>
</div><!-- end of lg --></div></div>
<div class='div-other'><a id='mulu384' />
<p class='h2'>（三六一）</p>
<p>尔时，有一比丘在俱萨罗，止住彼林，修持禁戒，已为满足，更不求胜。时彼天神即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不应以持戒，</div>
<div class="lg-cell">多闻及禪定，</div>
</div>
<!-- end of lg-row -->
<div class="lg-row">
<div class="lg-cell">住于空静处，</div>
<div class="lg-cell">未尽诸漏结。</div>
</div>
<!-- end of lg-row -->
<div class="lg-row">
<div class="lg-cell">不应作是事，</div>
<div class="lg-cell">用智自损减，</div>
</div>
<!-- end of lg-row -->
<div class="lg-row">
<div class="lg-cell">远离凡夫法，</div>
<div class="lg-cell">逮得菩提乐。」</div>
</div><!-- end of lg --></div></div>
<div class='div-other'><a id='mulu385' />
<p class='h2'>（三六二）</p>
<p>尔时，俱萨罗国有一比丘，号曰龙与，住止彼林，好乐家法，晨入聚落，日暮乃还。尔时，天神作是念言：「此年少比丘亲近憒閙，朝往暮还。我于今者，为作觉悟。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「去时何太早？</div>
<div class="lg-cell">迴还何逼暮？</div>
</div>
<!-- end of lg-row -->
<div class="lg-row">
<div class="lg-cell">瞻形观相貌，</div>
<div class="lg-cell">如似在家者。</div>
</div>
<!-- end of lg-row -->
<div class="lg-row">
<div class="lg-cell">数数常往返，</div>
<div class="lg-cell">苦乐同世俗，</div>
</div>
<!-- end of lg-row -->
<div class="lg-row">
<div class="lg-cell">龙与汝当知，</div>
<div class="lg-cell">宜应自思量。</div>
</div>
<!-- end of lg-row -->
<div class="lg-row">
<div class="lg-cell">勿贪着居家，</div>
<div class="lg-cell">以损清淨行，</div>
</div>
<!-- end of lg-row -->
<div class="lg-row">
<div class="lg-cell">汝今慎勿为，</div>
<div class="lg-cell">无自在所牵。」</div>
</div><!-- end of lg --></div></div>
<div class='div-other'><a id='mulu386' />
<p class='h2'>（三六三）</p>
<p>尔时，复有众多比丘在俱萨罗国，止住彼林。众多比丘掉动不停，少于惭耻，轻躁佷戾，识念不定，心意惶惶，诸根驰散。尔时，天神作是念：「比丘之法不应如是，斯甚不善。我当为其说觉悟偈。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「瞿昙诸弟子，</div>
<div class="lg-cell">正命用自活，</div>
</div>
<!-- end of lg-row -->
<div class="lg-row">
<div class="lg-cell">乞食及住时，</div>
<div class="lg-cell">常思于无常，</div>
</div>
<!-- end of lg-row -->
<div class="lg-row">
<div class="lg-cell">于彼住坐卧，</div>
<div class="lg-cell">亦复思无常。</div>
</div>
<!-- end of lg-row -->
<div class="lg-row">
<div class="lg-cell">已自难将养，</div>
<div class="lg-cell">佷戾心驰散，</div>
</div>
<!-- end of lg-row -->
<div class="lg-row">
<div class="lg-cell">譬如世俗人，</div>
<div class="lg-cell">食訖皆睡眠，</div>
</div>
<!-- end of lg-row -->
<div class="lg-row">
<div class="lg-cell">弃于自己舍，</div>
<div class="lg-cell">亲近着他家。</div>
</div>
<!-- end of lg-row -->
<div class="lg-row">
<div class="lg-cell">如为人所迫，</div>
<div class="lg-cell">强逼作沙门，</div>
</div>
<!-- end of lg-row -->
<div class="lg-row">
<div class="lg-cell">无实无信心，</div>
<div class="lg-cell">亦不求出家，</div>
</div>
<!-- end of lg-row -->
<div class="lg-row">
<div class="lg-cell">强着僧伽梨，</div>
<div class="lg-cell">如老牛驾犁。」</div>
</div><!-- end of lg --></div>
<p>尔时，诸比丘即答之言：「今者汝欲讥我等耶？」天复说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我不见种姓，</div>
<div class="lg-cell">亦不称名字，</div>
</div>
<!-- end of lg-row -->
<div class="lg-row">
<div class="lg-cell">我今敬礼僧，</div>
<div class="lg-cell">讥毁作过者，</div>
</div>
<!-- end of lg-row -->
<div class="lg-row">
<div class="lg-cell">若能住精进，</div>
<div class="lg-cell">我今亦礼足。」</div>
</div><!-- end of lg --></div></div>
<div class='div-other'><a id='mulu387' />
<p class='h2'>（三六四）</p>
<p>尔时，憍萨罗国有一比丘，林中止住，与一长者共为亲友。是时长者有一儿妇，年少端正，时，此比丘少共语言，众人皆谤，谓为非法。是时比丘闻是语已，心中懊恼，欲向林中而自刑戮。天神念言：「彼比丘实无过患，于此林中，若自刑害，甚为非理。我当令其使得觉悟。」</p>
<p>时此天神即便化作彼儿妇形，至比丘所。比丘见已，即向化妇而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如市在四衢，</div>
<div class="lg-cell">甚为宽博处，</div>
</div>
<!-- end of lg-row -->
<div class="lg-row">
<div class="lg-cell">唯有染污语，</div>
<div class="lg-cell">三四人众中，</div>
</div>
<!-- end of lg-row -->
<div class="lg-row">
<div class="lg-cell">亲近生诽谤。</div>
<div class="lg-cell">汝知是事已，</div>
</div>
<!-- end of lg-row -->
<div class="lg-row">
<div class="lg-cell">宜应速疾去，</div>
<div class="lg-cell">勿得此间住。」</div>
</div><!-- end of lg --></div>
<p>时化天神复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「出家应忍受，</div>
<div class="lg-cell">讥毁诽谤言，</div>
</div>
<!-- end of lg-row -->
<div class="lg-row">
<div class="lg-cell">谤语是不实，</div>
<div class="lg-cell">不宜生愁恼。</div>
</div>
<!-- end of lg-row -->
<div class="lg-row">
<div class="lg-cell">空声不着己，</div>
<div class="lg-cell">但是虚妄语，</div>
</div>
<!-- end of lg-row -->
<div class="lg-row">
<div class="lg-cell">自省无过咎，</div>
<div class="lg-cell">不应生恼苦。</div>
</div>
<!-- end of lg-row -->
<div class="lg-row">
<div class="lg-cell">闻谤而恐畏，</div>
<div class="lg-cell">云何处深林？</div>
</div>
<!-- end of lg-row -->
<div class="lg-row">
<div class="lg-cell">譬如彼野鹿，</div>
<div class="lg-cell">终身行不立，</div>
</div>
<!-- end of lg-row -->
<div class="lg-row">
<div class="lg-cell">能忍诸音声，</div>
<div class="lg-cell">善恶上中下，</div>
</div>
<!-- end of lg-row -->
<div class="lg-row">
<div class="lg-cell">有识之佳人，</div>
<div class="lg-cell">成就具正行，</div>
</div>
<!-- end of lg-row -->
<div class="lg-row">
<div class="lg-cell">不以他语故，</div>
<div class="lg-cell">得名贼牟尼。</div>
</div>
<!-- end of lg-row -->
<div class="lg-row">
<div class="lg-cell">汝今自审己，</div>
<div class="lg-cell">既无诸过咎，</div>
</div>
<!-- end of lg-row -->
<div class="lg-row">
<div class="lg-cell">贤圣及诸天，</div>
<div class="lg-cell">亦知汝无过。」</div>
</div><!-- end of lg --></div>
<p>时化天神说是偈已，即于其处隐没不现。彼时比丘昼夜精勤，心不懈息，断除烦恼，得成罗汉。</p></div></div>
<p class='juan'>别译杂阿含经卷第十六</p>
</div><!-- end of div[@id='body'] -->
</body></html>
