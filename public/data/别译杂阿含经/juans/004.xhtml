<html xmlns="http://www.w3.org/1999/xhtml">
<head>
  <title>别译杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<p class='juan'><a id='mulu69' />别译杂阿含经卷第四<p class="byline">失译人名今附秦录</p></p>
<div class='div-other'><a id='mulu70' />
<p class='h1'>初诵第四</p>
<div class='div-other'><a id='mulu71' />
<p class='h2'>（六三）</p>
<p>如是我闻：</p>
<p>一时，佛在舍卫国祇树给孤独园。摩竭提国阿闍世王将领四兵来，共波斯匿王交阵大战。时，阿闍世王，韋提希子，破波斯匿王所将军众。波斯匿王单乘一车，独得入城。时，诸比丘入城乞食，见是事已，乞食訖，洗足，往詣佛所，顶礼佛足，在一面立。白佛言：「世尊！我等晨朝入城乞食，见阿闍世王及波斯匿王各严四兵，极大鬪战。波斯匿王所将四兵为彼所破，唯王一身，单乘一车，独得入城。」</p>
<p>尔时，世尊闻斯事已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「胜则多怨疾，</div>
<div class="lg-cell">负则恼不眠。</div>
</div>
<!-- end of lg-row -->
<div class="lg-row">
<div class="lg-cell">若无胜负者，</div>
<div class="lg-cell">寂灭安睡眠。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu72' />
<p class='h2'>（六四）</p>
<p>如是我闻：</p>
<p>一时，佛在舍卫国祇树给孤独园。尔时，摩竭提阿闍世王及波斯匿王各严四兵，交兵大战。波斯匿王大破阿闍世王所将兵众，并复擒得阿闍世王身。波斯匿王既得胜已，与阿闍世王同载一车，来詣佛所，顶礼佛足。时，波斯匿王白佛言：「世尊！此摩竭提阿闍世王，韋提希子，我于彼所，初无怨嫌。彼于我所，恒怀憎嫉。然其是我亲友之子，以是之故，我今欲放，令得还国。」</p>
<p>佛言：「大王！可放令去。若能放彼王，于长夜有大利益。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「力能破他军，</div>
<div class="lg-cell">还为他所坏；</div>
</div>
<!-- end of lg-row -->
<div class="lg-row">
<div class="lg-cell">力能侵掠人，</div>
<div class="lg-cell">
<span class="corr">还</span>为他所掠。</div>
</div>
<!-- end of lg-row -->
<div class="lg-row">
<div class="lg-cell">愚谓为无报，</div>
<div class="lg-cell">必受于大苦；</div>
</div>
<!-- end of lg-row -->
<div class="lg-row">
<div class="lg-cell">若当命终时，</div>
<div class="lg-cell">乃知实有报。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu73' />
<p class='h2'>（六五）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王于闲静处，作是思惟：「佛所教法，极有义利：能得现报无有热恼、不待时节、能将于人到于善处、语诸人言：『汝等来！善示汝妙法、夫为智者自身取证深得解达。须善友，须善同伴，恒应亲友如是善友，不向恶友并恶知识，远离恶伴。』」思惟是已，从坐处起，往詣佛所，在一面坐。白佛言：「世尊！我于闲处，作是思惟：『佛所教法有大义利：能招现报无诸热恼、不待时节……乃至不与恶友交游。』」</p>
<p>佛告王曰：「实尔，实尔。佛所教法，有大义利，能招现报，乃至不与恶伴交游。我于往时，在王舍城耆梨跋提林。尔时，阿难比丘独在静处，作是思惟：『善知识者，梵行半体。』阿难起已，来至我所，顶礼我已，而作是言：『善知识者，梵行半体，非恶知识、恶伴、恶友。』我告阿难：『止！止！莫作是语。所以者何？夫善知识、善友、善伴，乃是梵行全体。又善友伴者，不与恶知识、恶友、恶伴而为徒党。何以故？我以善知识故，脱于生死。是故当知，善知识者，梵行全体。如是之事，应分别知。』佛所说法，有大义利，能招现报，乃至不与恶友恶伴恶知识等而为伴党。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「于诸善法中，</div>
<div class="lg-cell">不放逸最胜。</div>
</div>
<!-- end of lg-row -->
<div class="lg-row">
<div class="lg-cell">若当放逸者，</div>
<div class="lg-cell">贤圣所讥嫌。</div>
</div>
<!-- end of lg-row -->
<div class="lg-row">
<div class="lg-cell">若不放逸者，</div>
<div class="lg-cell">获于天帝位，</div>
</div>
<!-- end of lg-row -->
<div class="lg-row">
<div class="lg-cell">于诸天中胜。</div>
<div class="lg-cell">于作无作中，</div>
</div>
<!-- end of lg-row -->
<div class="lg-row">
<div class="lg-cell">不放逸最胜。</div>
<div class="lg-cell">若不放逸者，</div>
</div>
<!-- end of lg-row -->
<div class="lg-row">
<div class="lg-cell">坐禪尽诸漏，</div>
<div class="lg-cell">逮得于胜果。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu74' />
<p class='h2'>（六六）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王于闲静处作是思惟：「颇有一法能得现利，及后世利？」作是念已，往詣佛所，顶礼佛足，退坐一面，白佛言：「世尊！颇有一法能得现利、后世利不？」</p>
<p>佛告王曰：「我有一法，修行增广，现在未来多所饶益。所谓修行不放逸法，现得利益，来世亦利。譬如大地，能生百穀。一切草木一切善法，亦因不放逸生。不放逸增长，不放逸广大。大王！犹如大地，一切种子，因地而生，因地增广。一切众生，因不放逸，亦复如是。一切根香中，黑坚实香最为第一，此事亦尔，一切善法，因不放逸。坚实香中，赤栴檀为第一，此事亦尔，一切善法，因不放逸为本。不放逸者，是实法因。不放逸者，善法生处。一切华鬘中，乾陀婆梨琴华鬘最为第一。一切善法中，不放逸第一。餘如上说。</p>
<p>「一切水生华中，青莲华第一。一切善法中，不放逸第一。餘如上说。</p>
<p>「一切畜生迹中，象迹最大。一切善法中，不放逸第一。餘如上说。</p>
<p>「如与贼战，能先<span class='corr'>出</span>鬪，名为第一。一切善法，不放逸第一。餘如上说。</p>
<p>「一切兽中，师子第一。善法之中，不放逸第一。餘如上说。</p>
<p>「一切楼观，高波那写最为第一。善法之中，不放逸第一。餘如上说。</p>
<p>「一切阎浮提树，阎浮提界上树最为第一。善法之中，不放逸为第一。餘如上说。</p>
<p>「一切詹婆罗树中，鸠罗苦婆罗最为第一。诸善法中，不放逸第一。餘如上说。</p>
<p>「一切波吒罗树中，锦文芭吒罗为第一。诸善法中，不放逸第一。餘如上说。</p>
<p>「一切树中，波利质多罗为第一。诸善法中，不放逸第一。餘如上说。</p>
<p>「一切山中，须弥山第一。诸善法中，不放逸第一。餘如上说。</p>
<p>「一切金中，阎浮檀金第一。诸善法中，不放逸第一。餘如上说。</p>
<p>「一切妙衣，迦尸衣第一。诸善法中，不放逸第一。餘如上说。</p>
<p>「一切色中，白为第一。诸善法中，不放逸第一。餘如上说。</p>
<p>「一切鸟中，金翅为第一。诸善法中，不放逸第一。餘如上说。</p>
<p>「一切明中，日光为第一。不放逸法，亦复如是。餘如上说。</p>
<p>「如上说诸修行善行，不放逸者是其根本，是其生因。是故大王，汝今应修不放逸法，亦应依止不放逸法。王若如是，王之夫人，及以妃后，亦不放逸；王子大臣，及诸官属亦复如是。若不放逸，即是守护中宫内外。以不放逸故，仓库盈满。王不放逸，则为自护，并护一切。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不放逸最胜，</div>
<div class="lg-cell">放逸多讥嫌；</div>
</div>
<!-- end of lg-row -->
<div class="lg-row">
<div class="lg-cell">今世不放逸，</div>
<div class="lg-cell">后世得大利。</div>
</div>
<!-- end of lg-row -->
<div class="lg-row">
<div class="lg-cell">现利他世利，</div>
<div class="lg-cell">解知二俱利，</div>
</div>
<!-- end of lg-row -->
<div class="lg-row">
<div class="lg-cell">是名为健夫，</div>
<div class="lg-cell">明哲之所行。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu75' />
<p class='h2'>（六七）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王于闲静处，作是思惟：「世有三法：一者可憎，二不可爱，三不可追念。何谓可憎？所谓老也。何谓不可爱？所谓病也。何谓不可追念，所谓死也。」波斯匿王思惟是已，即从坐起，往詣佛所，顶礼佛已，在一面坐。白佛言：「世尊！我于静处作是思惟：『世有三法：一者可憎，二者不可爱，三者不可追念。何谓可憎？所谓老也。何谓不可爱？所谓病也。何谓不可追念？所谓死也。』」</p>
<p>佛告王曰：「如是！如是！此三种法实如王言。」佛言：「大王！世间若无此三，佛不出世，亦不说法。以有此三故，佛出世为众说法。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「王车严饰盛，</div>
<div class="lg-cell">庄挍甚奇妙，</div>
</div>
<!-- end of lg-row -->
<div class="lg-row">
<div class="lg-cell">久故色毁败，</div>
<div class="lg-cell">如身必归老，</div>
</div>
<!-- end of lg-row -->
<div class="lg-row">
<div class="lg-cell">实法无衰老，</div>
<div class="lg-cell">展转相付故。</div>
</div>
<!-- end of lg-row -->
<div class="lg-row">
<div class="lg-cell">咄哉老贼恶，</div>
<div class="lg-cell">端正殊妙色，</div>
</div>
<!-- end of lg-row -->
<div class="lg-row">
<div class="lg-cell">汝能坏败也。</div>
<div class="lg-cell">设寿满百年，</div>
</div>
<!-- end of lg-row -->
<div class="lg-row">
<div class="lg-cell">必入于死径。</div>
<div class="lg-cell">病来夺其力，</div>
</div>
<!-- end of lg-row -->
<div class="lg-row">
<div class="lg-cell">老将付与死。</div>
<div class="lg-cell">是故常乐禪，</div>
</div>
<!-- end of lg-row -->
<div class="lg-row">
<div class="lg-cell">捡心勤精进，</div>
<div class="lg-cell">了知生边际，</div>
</div>
<!-- end of lg-row -->
<div class="lg-row">
<div class="lg-cell">胜彼魔军众，</div>
<div class="lg-cell">度有生死岸。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu76' />
<p class='h2'>（六八）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王往詣佛所，顶礼佛足，在一面坐。白佛言：「世尊！布施之时，应与何处？」佛答王曰：「修布施者，随意所乐，布施于彼。」</p>
<p>王复问佛：「布施何处，得大果报？」</p>
<p>佛答王曰：「汝问异前。我今问汝，随汝意答。如出军阵，欲鬪战时，如东方有刹利，盛壮有力，然其不能善解兵法，亦复不知善调其身，及以射术，畏憚前敌，生于惊惧，每常先退，不能住其所止之处；射箭不远，设复射箭，终无所中，不堪处彼大阵之中。大王若鬪战时，有如此人，王当安慰，汝亲近我，当重赏赐。王能尔不？」</p>
<p>王言：「世尊！我实不用如是之人。何以故？鬪战之时，所不须故。」</p>
<p>「南方有婆罗门，西方有毘舍，北方有首陀，亦复如是。如此人等，王当用不？」</p>
<p>王言：「若鬪战时，皆所不用。」</p>
<p>佛言：「若鬪战时，东方有刹利来，年在盛壮，身体丁大，驍勇有力，善解兵法，兼知射术，种种诸术，多诸手伎，善能调身，勇于向敌，大胆不惧，心无惊畏，见敌不退，住所住处；弯弓远射，能中于物，箭不虚发，勇捍直进，能坏大阵。大王若鬪战时，当用何者？」</p>
<p>王答佛言：「用勇健者。何以故？鬪战之法，须勇健故。南西北方，亦复如是。」</p>
<p>佛告大王：「如是。大王！若有沙门、婆罗门，五支不具，不任福田。复有五支满足，堪任福田，施得大果，得大利益，极为熾盛，果报增广。云何名为具于五支？断除五盖。云<span class='corr'>何</span>断除五盖<span class='corr'></span>？断除欲盖、瞋恚、睡眠、调悔及疑。自知除五欲，名断除五盖。云何满足五支？满足无学戒、定、慧、解脱、解脱知见。若能满足如是五支，沙门、婆罗门，施得大果，名大熾然，果报深广。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「譬如有一人，</div>
<div class="lg-cell">驍勇有大力，</div>
</div>
<!-- end of lg-row -->
<div class="lg-row">
<div class="lg-cell">兼善解射术，</div>
<div class="lg-cell">众技悉备知。</div>
</div>
<!-- end of lg-row -->
<div class="lg-row">
<div class="lg-cell">鬪战须此人，</div>
<div class="lg-cell">当厚赐财宝，</div>
</div>
<!-- end of lg-row -->
<div class="lg-row">
<div class="lg-cell">并与其爵赏，</div>
<div class="lg-cell">不择其种姓，</div>
</div>
<!-- end of lg-row -->
<div class="lg-row">
<div class="lg-cell">但录其功勳，</div>
<div class="lg-cell">大王应如是。</div>
</div>
<!-- end of lg-row -->
<div class="lg-row">
<div class="lg-cell">若能行善者，</div>
<div class="lg-cell">柔和修忍辱，</div>
</div>
<!-- end of lg-row -->
<div class="lg-row">
<div class="lg-cell">能见四真諦，</div>
<div class="lg-cell">得入于圣位。</div>
</div>
<!-- end of lg-row -->
<div class="lg-row">
<div class="lg-cell">供养黠慧者，</div>
<div class="lg-cell">不应择种姓，</div>
</div>
<!-- end of lg-row -->
<div class="lg-row">
<div class="lg-cell">住处悉应有，</div>
<div class="lg-cell">饮食并卧具，</div>
</div>
<!-- end of lg-row -->
<div class="lg-row">
<div class="lg-cell">如此之供养，</div>
<div class="lg-cell">应有具戒者。</div>
</div>
<!-- end of lg-row -->
<div class="lg-row">
<div class="lg-cell">于大洪流中，</div>
<div class="lg-cell">应作浮囊栰，</div>
</div>
<!-- end of lg-row -->
<div class="lg-row">
<div class="lg-cell">并造作桥船，</div>
<div class="lg-cell">自渡亦济他。</div>
</div>
<!-- end of lg-row -->
<div class="lg-row">
<div class="lg-cell">安直多闻者，</div>
<div class="lg-cell">譬如有密云，</div>
</div>
<!-- end of lg-row -->
<div class="lg-row">
<div class="lg-cell">遍覆于世界，</div>
<div class="lg-cell">电光甚赫曜，</div>
</div>
<!-- end of lg-row -->
<div class="lg-row">
<div class="lg-cell">雷音声远震，</div>
<div class="lg-cell">降注于大雨，</div>
</div>
<!-- end of lg-row -->
<div class="lg-row">
<div class="lg-cell">土地普沾洽，</div>
<div class="lg-cell">众卉木丛林，</div>
</div>
<!-- end of lg-row -->
<div class="lg-row">
<div class="lg-cell">无不蒙润者。</div>
<div class="lg-cell">禾稼既滋茂，</div>
</div>
<!-- end of lg-row -->
<div class="lg-row">
<div class="lg-cell">农夫生悦庆，</div>
<div class="lg-cell">如是信施主，</div>
</div>
<!-- end of lg-row -->
<div class="lg-row">
<div class="lg-cell">多闻能惠施，</div>
<div class="lg-cell">无有慳嫉者。</div>
</div>
<!-- end of lg-row -->
<div class="lg-row">
<div class="lg-cell">润泽喻饮食，</div>
<div class="lg-cell">劝让益进与，</div>
</div>
<!-- end of lg-row -->
<div class="lg-row">
<div class="lg-cell">如雷音远震，</div>
<div class="lg-cell">譬如降注雨，</div>
</div>
<!-- end of lg-row -->
<div class="lg-row">
<div class="lg-cell">大获于子实。</div>
<div class="lg-cell">能修布施者，</div>
</div>
<!-- end of lg-row -->
<div class="lg-row">
<div class="lg-cell">大获于功德，</div>
<div class="lg-cell">后得涅槃乐。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu77' />
<p class='h2'>（六九）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王往詣佛所，顶礼佛足，在一面坐。白佛言：「世尊！婆罗门种常生婆罗门家，刹利种常生刹利家不？」</p>
<p>佛告王曰：「汝今不应作如是语。何以故？有四种人：一者从明入明，二者从明入冥，三者从冥入明，四者从冥入冥。何谓从冥入冥？若有众生生于下贱、贫穷之者，或生魁膾技巧之家，或身羸瘦，其形极黑，聋盲瘖瘂，诸根不具，为他作使，不得自在。如此之人，或身行恶业，或口作恶业，或心念不善，身坏命终，堕于地狱，是名从冥入冥。如从厕出，复入一厕，我说此人从冥入冥。</p>
<p>「若如此人，生于下贱及魁膾技巧，或身羸瘦，其形极黑，聋盲瘖瘂，诸根不具，为他走使，不得自在，是名为冥。若如此人，能身行善，能口行善，能意行善，身坏命终，得生天上。如此人从地而起，得昇于床。从床而起，得乘于车。从车而起，得乘于马。从马而起，得乘于象。从象而起，得昇宫殿。以是缘故，我说从冥入明。</p>
<p>「何谓从明入冥？若有人生于刹利家，或复生于婆罗门家，或生大长者家，多饶财宝，巨富无量，库藏盈溢，多诸僕从，辅相大臣，亲友眷属，亦甚众多，身形端正，有大威力，如是之人，是名为明。若此之人，身行恶业，口行恶业，意行恶业，身坏命终，堕于地狱。如人从宫殿下堕于象上，从象上下而乘于马，从马上下而乘于车，从车上下而坐于床，从床而下堕落于地，从地而堕坠于粪坑，我说此人从明入冥。</p>
<p>「何谓从明入明？若有人生于刹利大婆罗门家，或生长者，多饶财宝，巨富无量，库藏盈溢，多诸僕从，辅相大臣，亲友眷属，亦甚众多，身形端正，有大威力，此名为明。如此之人，身行善业，口行善业，意行善业，身坏命终，得生天上。如似从一宫殿至于宫殿，从象至象，从马至马，从车至车，从床至床。如此之人，我说从明入明。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「大王汝当知，</div>
<div class="lg-cell">贫穷不信者，</div>
</div>
<!-- end of lg-row -->
<div class="lg-row">
<div class="lg-cell">瞋恚怀嫉妬，</div>
<div class="lg-cell">恒起恶觉观。</div>
</div>
<!-- end of lg-row -->
<div class="lg-row">
<div class="lg-cell">邪见无恭敬，</div>
<div class="lg-cell">沙门婆罗门，</div>
</div>
<!-- end of lg-row -->
<div class="lg-row">
<div class="lg-cell">持戒及多闻，</div>
<div class="lg-cell">见则加骂辱。</div>
</div>
<!-- end of lg-row -->
<div class="lg-row">
<div class="lg-cell">设有少财物，</div>
<div class="lg-cell">无有奉施心，</div>
</div>
<!-- end of lg-row -->
<div class="lg-row">
<div class="lg-cell">毁骂施与者。</div>
<div class="lg-cell">如此之业缘，</div>
</div>
<!-- end of lg-row -->
<div class="lg-row">
<div class="lg-cell">必堕于地狱，</div>
<div class="lg-cell">是业堕地狱，</div>
</div>
<!-- end of lg-row -->
<div class="lg-row">
<div class="lg-cell">名从闇入闇。</div>
<div class="lg-cell">大王今当知，</div>
</div>
<!-- end of lg-row -->
<div class="lg-row">
<div class="lg-cell">贫穷好施者，</div>
<div class="lg-cell">有信无瞋恚，</div>
</div>
<!-- end of lg-row -->
<div class="lg-row">
<div class="lg-cell">惭愧而好施，</div>
<div class="lg-cell">沙门婆罗门，</div>
</div>
<!-- end of lg-row -->
<div class="lg-row">
<div class="lg-cell">持戒及多闻，</div>
<div class="lg-cell">起敬礼问讯，</div>
</div>
<!-- end of lg-row -->
<div class="lg-row">
<div class="lg-cell">常行正善行，</div>
<div class="lg-cell">自施讚施者，</div>
</div>
<!-- end of lg-row -->
<div class="lg-row">
<div class="lg-cell">受者亦讚叹。</div>
<div class="lg-cell">如是至后世，</div>
</div>
<!-- end of lg-row -->
<div class="lg-row">
<div class="lg-cell">生三十三天，</div>
<div class="lg-cell">此名从此闇，</div>
</div>
<!-- end of lg-row -->
<div class="lg-row">
<div class="lg-cell">将入于明处。</div>
<div class="lg-cell">大王又当知，</div>
</div>
<!-- end of lg-row -->
<div class="lg-row">
<div class="lg-cell">大富而不信，</div>
<div class="lg-cell">心常怀瞋恚，</div>
</div>
<!-- end of lg-row -->
<div class="lg-row">
<div class="lg-cell">常起贪嫉妬，</div>
<div class="lg-cell">邪见不恭敬，</div>
</div>
<!-- end of lg-row -->
<div class="lg-row">
<div class="lg-cell">沙门婆罗门，</div>
<div class="lg-cell">持戒及多闻，</div>
</div>
<!-- end of lg-row -->
<div class="lg-row">
<div class="lg-cell">见则加骂辱，</div>
<div class="lg-cell">无有奉施心。</div>
</div>
<!-- end of lg-row -->
<div class="lg-row">
<div class="lg-cell">从此而命终，</div>
<div class="lg-cell">堕于恶地狱，</div>
</div>
<!-- end of lg-row -->
<div class="lg-row">
<div class="lg-cell">名从明入闇。</div>
<div class="lg-cell">大王又当知，</div>
</div>
<!-- end of lg-row -->
<div class="lg-row">
<div class="lg-cell">大富信无瞋，</div>
<div class="lg-cell">惭愧得具足，</div>
</div>
<!-- end of lg-row -->
<div class="lg-row">
<div class="lg-cell">能捨大慳心，</div>
<div class="lg-cell">沙门婆罗门，</div>
</div>
<!-- end of lg-row -->
<div class="lg-row">
<div class="lg-cell">持戒及多闻，</div>
<div class="lg-cell">起敬而问讯，</div>
</div>
<!-- end of lg-row -->
<div class="lg-row">
<div class="lg-cell">常行于正善，</div>
<div class="lg-cell">自施讚施者，</div>
</div>
<!-- end of lg-row -->
<div class="lg-row">
<div class="lg-cell">受者所歎誉。</div>
<div class="lg-cell">捨此身命已，</div>
</div>
<!-- end of lg-row -->
<div class="lg-row">
<div class="lg-cell">以是果报故，</div>
<div class="lg-cell">生三十三天，</div>
</div>
<!-- end of lg-row -->
<div class="lg-row">
<div class="lg-cell">此名从于明，</div>
<div class="lg-cell">而入于明处。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu78' />
<p class='h2'>（七〇）</p>
<p>如是我闻：</p>
<p>一时，佛在舍卫国祇树给孤独园。波斯匿王于日中时，乘驾輦舆，往詣佛所，身体尘坌。尔时，世尊而问王言：「大王！何故以日中来至于此，身体尘坌？」</p>
<p>王白佛言：「世尊！国事广大，众务猥多，断理庶訖，来詣佛所，以是之故，身体坌尘。」</p>
<p>佛言：「大王！我今问汝，随汝意答。大王！譬如有人从东方来，禀性正直，未曾虚欺，为众所信。设语王言：『今者东方有大石山，上连于天，下连于地。从东方来，其所历处所，有林卉有生之类，悉皆摧碎。』南西北方，亦复如是，皆为众人，深生信心，亦相谓言：『今者四方有大石山，一时俱至，又无孔穴可逃避处，天龙人鬼，有生之类，咸皆碎灭，甚可怖畏。』」佛告王曰：「当于尔时，设何方计而得免难？」</p>
<p>王言：「世尊！当尔之时，更无方计，唯信佛法，修行真行，更无餘方。」</p>
<p>佛言：「大王！如王所说，乃至除信佛法，更无餘计。大王！何故作如是语？」</p>
<p>波斯匿王白佛言：「世尊！设如灌顶受王位者，象兵、马兵、车兵、步兵，各严战具，如此大山，无可共鬪，刀箭弓矟，无可用处。若以呪术，钱财贡献，如此之事，无如之何，亦复无有求名捔力諍胜之处。是故世尊！我言应修善法，远离虚妄，除信佛法，更无餘计。」</p>
<p>佛言：「如是大王！如是大王！老山能坏壮年盛色，病山能坏一切强健，死山能坏一切寿命，衰耗之山能坏一切荣华富贵，妻子丧没，眷属分离，钱财亡失。大王！有如是四方碎坏世间，随逐于人，实如汝言，唯有修行真法，除于佛法，更无餘计。」</p>
<p>尔时，世尊即说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「譬如四方有大山，</div>
<div class="lg-cell">广大深厚无涯际，</div>
</div>
<!-- end of lg-row -->
<div class="lg-row">
<div class="lg-cell">从四面来一时至，</div>
<div class="lg-cell">慞惶奔走无避处，</div>
</div>
<!-- end of lg-row -->
<div class="lg-row">
<div class="lg-cell">象车马兵不能拒，</div>
<div class="lg-cell">呪术财宝不能却，</div>
</div>
<!-- end of lg-row -->
<div class="lg-row">
<div class="lg-cell">如是大王无常山，</div>
<div class="lg-cell">老病死山衰灭山，</div>
</div>
<!-- end of lg-row -->
<div class="lg-row">
<div class="lg-cell">残灭一切有生类，</div>
<div class="lg-cell">刹利首陀婆罗门，</div>
</div>
<!-- end of lg-row -->
<div class="lg-row">
<div class="lg-cell">乃至下贱真陀罗，</div>
<div class="lg-cell">在家出家修梵行，</div>
</div>
<!-- end of lg-row -->
<div class="lg-row">
<div class="lg-cell">及以全戒至毁禁，</div>
<div class="lg-cell">悉皆残灭无遗餘。</div>
</div>
<!-- end of lg-row -->
<div class="lg-row">
<div class="lg-cell">是以智人应修善，</div>
<div class="lg-cell">尊崇三宝行众福，</div>
</div>
<!-- end of lg-row -->
<div class="lg-row">
<div class="lg-cell">身口及意常清淨，</div>
<div class="lg-cell">现得名誉后生天。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu79' />
<p class='h2'>（七一）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王往詣佛所，稽首佛足，在一面坐。时，祇洹中有长髮梵志七人，复有裸形尼乾七人，复有一衣外道七人，身皆长大。波斯匿王见诸外道在祇洹中，经行彷徉。时，波斯匿王从坐而起，合掌敬心，向诸外道，自说：「我是波斯匿王。」如是三说。佛告波斯匿王：「何故见此长髮裸形一衣之人如此恭敬？」</p>
<p>王言：「世尊！我国有此三人，阿罗汉中，名为最胜。」</p>
<p>佛告王言：「汝不善知他心所趣，云何知是罗汉非罗汉也？如共久处，用意观察，尔乃可知。持戒破戒，虽复久处，聪智能知，愚者不知。若其父母，亲里眷属，有死亡者，可分别知。若无此事，难可了知。若遭厄难，为人强逼，令行杀害。或为女人私处逼迫，而不犯戒。可知坚实。随逐观察，乃能可知，淨行不淨，欲试其智，听其所说，唯有智者，善能分别。唯有智人，久处共住，尔乃可知。」</p>
<p>王即讚佛言：「善哉！世尊！如佛所说，久处共住，尔乃可知。持戒破戒，临难别人，观察其行，知淨不淨，讲说议论，乃别其智凡，此上说有智能知，愚者不知。久处乃知，非可卒知。何以故？我所使人，亦使着如是形服，使远至他国，察彼国中，或经八月，或至十月，作种种事已，还来归国。五欲自恣，一切所作，如前无异。是以知佛所说实是善说。」王又白言：「世尊！我亦先知有如是事，但卒不观察，便起恭敬。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不以见色貌，</div>
<div class="lg-cell">而可观察知，</div>
</div>
<!-- end of lg-row -->
<div class="lg-row">
<div class="lg-cell">若卒见人时，</div>
<div class="lg-cell">不可即便信。</div>
</div>
<!-- end of lg-row -->
<div class="lg-row">
<div class="lg-cell">相貌似罗汉，</div>
<div class="lg-cell">实不摄诸根，</div>
</div>
<!-- end of lg-row -->
<div class="lg-row">
<div class="lg-cell">形貌种种行，</div>
<div class="lg-cell">都不可分别。</div>
</div>
<!-- end of lg-row -->
<div class="lg-row">
<div class="lg-cell">如似涂耳铛，</div>
<div class="lg-cell">亦复如涂钱，</div>
</div>
<!-- end of lg-row -->
<div class="lg-row">
<div class="lg-cell">愚者谓是金，</div>
<div class="lg-cell">其内实是铜。</div>
</div>
<!-- end of lg-row -->
<div class="lg-row">
<div class="lg-cell">如是诸人等，</div>
<div class="lg-cell">痴闇无所知，</div>
</div>
<!-- end of lg-row -->
<div class="lg-row">
<div class="lg-cell">外相似贤善，</div>
<div class="lg-cell">内心实毒恶。</div>
</div>
<!-- end of lg-row -->
<div class="lg-row">
<div class="lg-cell">行时多将从，</div>
<div class="lg-cell">表于贤胜者。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu80' />
<p class='h2'>（七二）</p>
<p>如是我闻：</p>
<p>一时，佛在舍卫国祇树给孤独园。尔时，有五国王共集一处，各相谓言：「五欲之中，何者最妙？」一王说曰：「色为第一。」次王说言：「声为第一。」次王说言：「味为第一。」第四王言：「香为第一。」第五王言：「细滑第一。」诸王心意，人各不同，各见第一，乃相谓言：「我等心意，所美不同，各竞其理，可詣佛所，禀受分别。」波斯匿王而为上首，共詣佛所。五王尔时礼佛足已，在一面立。白佛言：「世尊！我等五王私共议论五欲之中，何者第一？一王说言，色为第一。如此五王，所说不同，各称第一。所说不同故，来詣佛所，諮问斯义，何者第一？」</p>
<p>佛说：「若于色中，取其像貌，心意封着，称适其意。当于尔时，设有妙色胜于此者，但以所着为胜，不顾色妙。声香味触，亦复如是，乃至于触受，其相貌心意计着，以为最胜。」</p>
<p>尔时，有一婆罗门名曰卑嶷，即从坐起，偏袒右肩，右膝着地，合掌向佛，白言：「世尊！欲有所说，唯愿听许。」佛告卑嶷：「宜知是时。」</p>
<p>卑嶷即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「央伽大王畜宝鎧，</div>
<div class="lg-cell">摩竭提主得大利，</div>
</div>
<!-- end of lg-row -->
<div class="lg-row">
<div class="lg-cell">佛出其国最上宝，</div>
<div class="lg-cell">名称普闻如山王。</div>
</div>
<!-- end of lg-row -->
<div class="lg-row">
<div class="lg-cell">譬如莲华新敷荣，</div>
<div class="lg-cell">光映泉池香遍至，</div>
</div>
<!-- end of lg-row -->
<div class="lg-row">
<div class="lg-cell">佛亦如日处虚空，</div>
<div class="lg-cell">光明周普照世界。</div>
</div>
<!-- end of lg-row -->
<div class="lg-row">
<div class="lg-cell">諦视如来智慧力，</div>
<div class="lg-cell">犹如猛火炎熾盛，</div>
</div>
<!-- end of lg-row -->
<div class="lg-row">
<div class="lg-cell">开诸眼目作大明，</div>
<div class="lg-cell">诸有疑惑来禀化，</div>
</div>
<!-- end of lg-row -->
<div class="lg-row"><div class="lg-cell">一切悉得决所疑。」</div></div><!-- end of lg --></div>
<p>五王皆讚美偈訖，各以上衣以用赏之。尔时，五王闻佛所说，皆大欢喜，从坐而去。王去已后，卑嶷合掌向佛，即以五衣奉上于佛，唯愿纳受，佛即纳受。</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu81' />
<p class='h2'>（七三）</p>
<p>如是我闻：</p>
<p>一时，佛在舍卫国祇树给孤独园。尔时，波斯匿王身体肥大，喘息极麁，往詣佛所，顶礼佛足，在一面坐。佛告王言：「王今身体极为重大，至于动转，出入息时，极为大难。」</p>
<p>王白佛言：「如是，如是。如世尊教，今患此身，以为惭愧，用自讥呵。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「夫人常当自忆念，</div>
<div class="lg-cell">若得饮食应知量，</div>
</div>
<!-- end of lg-row -->
<div class="lg-row">
<div class="lg-cell">身体轻便受苦少，</div>
<div class="lg-cell">正得消化护命长。」</div>
</div><!-- end of lg --></div>
<p>尔时，乌带摩纳在于众中。王告摩纳言：「汝能受持此偈，于我食时，常能为我诵此偈不？若能诵者，我当赏汝日百金钱，我之所食常当听汝先我前食。」乌带摩纳尔时答言：「我能。」佛重为波斯匿王种种说法，示教利喜，默然而住。波斯匿王礼佛而退，乌带摩纳小在后住，受持此偈。佛告摩纳：「王若食时，恒为王说如此上偈。」</p>
<p>尔时，波斯匿王日日减食，身体日日转小，渐得轻便。波斯匿王后至佛所，身体轻便，转得端正。白佛言：「世尊！我于今者奉佛勅教，现身之中受无量乐。南无佛、婆伽婆、至真、等正觉！知我现报现前利益，由节食故。」</p>
<div class="lg" style="margin-left:1em">
<div class="lg-row">
<div class="lg-cell">得胜、毁坏、从佛教</div>
<div class="lg-cell">一法、福田、可厌患</div>
</div>
<!-- end of lg-row -->
<div class="lg-row">
<div class="lg-cell">明闇、石山、着一衣</div>
<div class="lg-cell">诸王、喘息名跋瞿</div>
</div><!-- end of lg --></div></div>
<div class='div-other'><a id='mulu82' />
<p class='h2'>（七四）</p>
<p>如是我闻：</p>
<p>一时，佛在舍卫国祇树给孤独园。时有摩纳名阿脩罗盐，往詣佛所，不善口意，面于佛前，加诸骂辱。尔时，如来见闻是已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「行善不瞋恚，</div>
<div class="lg-cell">布施常实语，</div>
</div>
<!-- end of lg-row -->
<div class="lg-row">
<div class="lg-cell">不瞋不害者，</div>
<div class="lg-cell">胜于怀恶忿。</div>
</div>
<!-- end of lg-row -->
<div class="lg-row">
<div class="lg-cell">慳贪及妄语，</div>
<div class="lg-cell">亲近恶人者，</div>
</div>
<!-- end of lg-row -->
<div class="lg-row">
<div class="lg-cell">当知此众生，</div>
<div class="lg-cell">积瞋如丘山。</div>
</div>
<!-- end of lg-row -->
<div class="lg-row">
<div class="lg-cell">瞋恚如逸马，</div>
<div class="lg-cell">制之由轡勒，</div>
</div>
<!-- end of lg-row -->
<div class="lg-row">
<div class="lg-cell">控轡不名坚，</div>
<div class="lg-cell">制心乃名坚。</div>
</div>
<!-- end of lg-row -->
<div class="lg-row">
<div class="lg-cell">是故我今者，</div>
<div class="lg-cell">名为善调御。」</div>
</div><!-- end of lg --></div>
<p>尔时，摩纳即白佛言：「我实愚闇，所为不善，面于佛前，加诸骂辱。唯愿世尊哀受我懺。」</p>
<p>佛言：「摩纳！知汝至心，怜愍汝故，受汝懺悔，使汝从今善法增长，无有退转。」</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu83' />
<p class='h2'>（七五）</p>
<p>如是我闻：</p>
<p>一时，佛在舍卫国祇树给孤独园。时有摩纳名曰卑嶷，往詣佛所，面于佛前，不善口意，骂詈世尊，加诸诽谤种种触恼。尔时，如来见闻是已，语卑嶷言：「譬如世间，于大节会，锯无提日。当于其夜，汝于彼时，颇以衣服、瓔珞、种种餚饍，餉亲戚不？」</p>
<p>卑嶷答言：「实尔！餉与。」</p>
<p>佛告卑嶷：「若彼不受汝之所餉，此餉属谁？」</p>
<p>卑嶷答言：「若彼不受，我还自取。」</p>
<p>佛言：「如是，如是。卑嶷！汝于如来、至真、等正觉所，面加骂辱，作诸谤毁，种种触恼。汝虽与我，我不受取。譬如世人，有所捨与，前者受取，是名捨与，亦名受取。有人虽施，前人不受，是名为捨，不名为受。若人骂詈、瞋打、毁呰，更还报者，是名为捨，是名为受。若人骂詈、瞋打、毁呰，忍不加报，是名为捨，不名为受。」</p>
<p>卑嶷言：「瞿昙！我闻先旧长老宿德咸作是言：『世若有佛、无上正真、等正觉，面前骂詈，终不生恼。』我今骂汝，汝便生恼。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无有瞋恚者，</div>
<div class="lg-cell">于何而得瞋？</div>
</div>
<!-- end of lg-row -->
<div class="lg-row">
<div class="lg-cell">调顺正命者，</div>
<div class="lg-cell">无瞋汝当知。</div>
</div>
<!-- end of lg-row -->
<div class="lg-row">
<div class="lg-cell">若瞋不报瞋，</div>
<div class="lg-cell">鬪战难为胜；</div>
</div>
<!-- end of lg-row -->
<div class="lg-row">
<div class="lg-cell">若不加报者，</div>
<div class="lg-cell">是则名为上。</div>
</div>
<!-- end of lg-row -->
<div class="lg-row">
<div class="lg-cell">不瞋胜于瞋，</div>
<div class="lg-cell">行善胜不善；</div>
</div>
<!-- end of lg-row -->
<div class="lg-row">
<div class="lg-cell">布施胜慳贪，</div>
<div class="lg-cell">实言胜妄语；</div>
</div>
<!-- end of lg-row -->
<div class="lg-row">
<div class="lg-cell">不瞋不害者，</div>
<div class="lg-cell">常与贤圣俱。</div>
</div>
<!-- end of lg-row -->
<div class="lg-row">
<div class="lg-cell">近诸恶人者，</div>
<div class="lg-cell">积瞋如丘山。</div>
</div>
<!-- end of lg-row -->
<div class="lg-row">
<div class="lg-cell">瞋恚如狂马，</div>
<div class="lg-cell">制之由轡勒；</div>
</div>
<!-- end of lg-row -->
<div class="lg-row">
<div class="lg-cell">轡勒未为坚，</div>
<div class="lg-cell">制心乃名坚。</div>
</div>
<!-- end of lg-row -->
<div class="lg-row">
<div class="lg-cell">是故我今者，</div>
<div class="lg-cell">名为善调乘。」</div>
</div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu84' />
<p class='h2'>（七六）</p>
<p>如是我闻：</p>
<p>一时，佛在舍卫国祇树给孤独园。尔时，世尊在祇洹外露地经行。时，婆罗突逻闍极为恶性，往詣佛所，面于佛前，恶口骂辱，生大瞋恼，加诸毁谤，望佛惭耻。尔时，世尊见闻是已，默然而住。时，婆罗突逻闍见佛默然，复作此言：「汝今默然，我已知汝堕于负处。」</p>
<p>尔时，如来即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「除祛胜负者，</div>
<div class="lg-cell">寂灭安隐眠。」</div>
</div><!-- end of lg --></div>
<p>婆罗门言：「瞿昙！我实有过，婴愚无智，所为不善，今我自知，唯愿世尊听我懺悔。」</p>
<p>佛告婆罗门：「汝于面前，毁骂如来、阿罗呵、三藐三佛陀，加诸诽谤，种种触恼，汝实愚小，痴惑无智，所作不善，我随汝故，受汝懺悔，使汝善法增长，履行不退。」受懺悔已，婆罗门甚大欢喜，顶礼而去。</p></div>
<div class='div-other'><a id='mulu85' />
<p class='h2'>（七七）</p>
<p>如是我闻：</p>
<p>一时，佛在舍卫国祇树给孤独园。尔时，世尊于其晨朝，着衣持鉢，入城乞食。时，婆罗门突逻闍遥见如来，疾走往趣，到佛所已，覆于佛前，面加骂辱，毁谤世尊，种种触恼。又复掬土欲以坌佛，然所掬土，风吹自坌，不能污佛。</p>
<p>尔时，如来见是事已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无瞋人所横加瞋，</div>
<div class="lg-cell">清淨人所生毁谤，</div>
</div>
<!-- end of lg-row -->
<div class="lg-row">
<div class="lg-cell">如似散土还自坌，</div>
<div class="lg-cell">譬如农夫种田殖，</div>
</div>
<!-- end of lg-row -->
<div class="lg-row">
<div class="lg-cell">随所种者获其报，</div>
<div class="lg-cell">是人亦尔必得报。」</div>
</div><!-- end of lg --></div>
<p>婆罗门言：「我实有过，婴愚无智，所为不善，唯愿如来听我懺悔。」</p>
<p>佛言：「汝于如来阿罗呵三藐三佛陀所，面加毁谤，痴惑之甚，如汝所说。我愍汝故，受汝懺悔，使汝不退，善法增长。」婆罗门蒙佛听许，欢喜而去。</p></div>
<div class='div-other'><a id='mulu86' />
<p class='h2'>（七八）</p>
<p>如是我闻：</p>
<p>一时，佛游俱萨罗国，还至舍卫国祇树给孤独园。尔时，有婆罗门名曰返戾，闻世尊游俱萨罗还舍卫祇树给孤独园。时，婆罗门而作是念：「我当往至沙门瞿昙所，彼有所说，我当返戾。」时，婆罗门作是念已，即詣佛所。尔时，世尊数千亿众前后围遶，而为说法。世尊于时遥见彼婆罗门来，默无所说。时，婆罗门来到佛所，语佛言：「何不说法？我欲听之。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若求过短者，</div>
<div class="lg-cell">意欲讥彼闕，</div>
</div>
<!-- end of lg-row -->
<div class="lg-row">
<div class="lg-cell">汝不清淨心，</div>
<div class="lg-cell">瞋恚极怀忿，</div>
</div>
<!-- end of lg-row -->
<div class="lg-row">
<div class="lg-cell">诸佛所说法，</div>
<div class="lg-cell">终不能解悟。</div>
</div>
<!-- end of lg-row -->
<div class="lg-row">
<div class="lg-cell">善顺离諍讼，</div>
<div class="lg-cell">并祛不信心，</div>
</div>
<!-- end of lg-row -->
<div class="lg-row">
<div class="lg-cell">远离诸恼害，</div>
<div class="lg-cell">及以嫉妬想，</div>
</div>
<!-- end of lg-row -->
<div class="lg-row">
<div class="lg-cell">若能如此者，</div>
<div class="lg-cell">善听为汝说。」</div>
</div><!-- end of lg --></div>
<p>时，婆罗门而作是念：「瞿昙沙门已知我心。」即起礼佛，而作是言：「我实有过，所念不善，唯愿世尊受我懺悔。」尔时，世尊以怜愍故，受其懺悔。返戾欢喜，顶礼而去。</p></div>
<div class='div-other'><a id='mulu87' />
<p class='h2'>（七九）</p>
<p>如是我闻：</p>
<p>一时，佛在舍卫国祇树给孤独园。尔时，无害摩纳往詣佛所，问讯安慰，情报备到，致问周訖，在一面坐。白佛言：「瞿昙！我名无害，因此名故，得无害不？」佛言：「汝身口意都不生害，故称无害。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「身不毁害，</div>
<div class="lg-cell">口意亦然，</div>
<div class="lg-cell">是故号汝，</div>
</div>
<!-- end of lg-row -->
<div class="lg-row"><div class="lg-cell">名为无害。」</div></div><!-- end of lg --></div>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu88' />
<p class='h2'>（八〇）</p>
<p>如是我闻：</p>
<p>一时，佛在舍卫国祇树给孤独园。尔时，世尊于其晨朝，着衣持鉢，入舍卫城，次第乞食，次到婆罗突逻闍大婆罗门家。时，婆罗门清淨澡手，即取佛鉢，盛满美饭，以奉世尊。于第二日及第三日，亦次乞食，至婆罗突逻闍。婆罗门作是念：「今此剃髮沙门数来乞食，似我知旧。」</p>
<p>佛于尔时知婆罗门心之所念，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「天雨数数降，</div>
<div class="lg-cell">五穀数数熟，</div>
</div>
<!-- end of lg-row -->
<div class="lg-row">
<div class="lg-cell">道人数数乞，</div>
<div class="lg-cell">檀越数数与。</div>
</div>
<!-- end of lg-row -->
<div class="lg-row">
<div class="lg-cell">数数生天上，</div>
<div class="lg-cell">数数受果报，</div>
</div>
<!-- end of lg-row -->
<div class="lg-row">
<div class="lg-cell">妇女数怀妊，</div>
<div class="lg-cell">数数生子息。</div>
</div>
<!-- end of lg-row -->
<div class="lg-row">
<div class="lg-cell">数数[(壳-一)/牛]牛乳，</div>
<div class="lg-cell">数数得酥酪，</div>
</div>
<!-- end of lg-row -->
<div class="lg-row">
<div class="lg-cell">数数受于生，</div>
<div class="lg-cell">数数消灭尽。</div>
</div>
<!-- end of lg-row -->
<div class="lg-row">
<div class="lg-cell">数数至于死，</div>
<div class="lg-cell">数数悲苦恼，</div>
</div>
<!-- end of lg-row -->
<div class="lg-row">
<div class="lg-cell">亦复数数烧，</div>
<div class="lg-cell">数数埋塚墓。</div>
</div>
<!-- end of lg-row -->
<div class="lg-row">
<div class="lg-cell">得断后有道，</div>
<div class="lg-cell">则止不数数，</div>
</div>
<!-- end of lg-row -->
<div class="lg-row">
<div class="lg-cell">若不数数生，</div>
<div class="lg-cell">亦不数数死，</div>
</div>
<!-- end of lg-row -->
<div class="lg-row">
<div class="lg-cell">得不数数忧，</div>
<div class="lg-cell">亦不数号哭。」</div>
</div>
<!-- end of lg-row -->
<div class="lg-row">
<div class="lg-cell">尔时婆罗门，</div>
<div class="lg-cell">闻说是偈已，</div>
</div>
<!-- end of lg-row -->
<div class="lg-row">
<div class="lg-cell">心生最上信，</div>
<div class="lg-cell">踊跃甚欢喜，</div>
</div>
<!-- end of lg-row -->
<div class="lg-row">
<div class="lg-cell">即取世尊鉢，</div>
<div class="lg-cell">盛满种种食，</div>
</div>
<!-- end of lg-row -->
<div class="lg-row">
<div class="lg-cell">欲以授与佛，</div>
<div class="lg-cell">佛不为其受。</div>
</div>
<!-- end of lg-row -->
<div class="lg-row">
<div class="lg-cell">所以不受者，</div>
<div class="lg-cell">为说法偈故。</div>
</div><!-- end of lg --></div>
<p>时，婆罗门白佛言：「世尊！我于今者所施之食，奉上如来，世尊不受，当以与谁？」佛言：「我不见沙门婆罗门，若魔若梵，若食此食，有能如法得消化者。」佛复言：「此食宜应若置无虫水中，无虫草中。」</p>
<p>时，婆罗门承佛教勅，寻以此食置无虫水中。即时熾然烟炎俱出，[淴-勿+(句-口+夕)][淴-勿+(句-口+夕)]振爆声大叫裂。婆罗门作是言：「沙门瞿昙所为神足，实为希有！于少食中，尚作此变。」婆罗门见斯事已，即詣佛所，顶礼佛足，白佛言：「唯愿世尊听我出家。」</p>
<p>佛言：「善来比丘！」鬚髮自落，法衣着身，便成沙门，获具足戒。此族姓子，信家非家，出家修道，昼夜精勤，正念觉意，在前志念坚固，所作已办，梵行已立，自身取证，不受后有，成阿罗汉，心善得解脱。</p></div>
<div class='div-other'><a id='mulu89' />
<p class='h2'>（八一）</p>
<p>如是我闻：</p>
<p>一时，佛在舍卫国祇树给孤独园。尔时，舍卫城中婆私吒婆罗门女，于佛法僧前，心信清淨，归依三宝，心不生疑，苦习灭道，亦不生疑，得见四諦，逮第一果，见法同等。其夫婆罗门姓，婆罗突逻闍为夫所使，足趺倒地，从地起已，叉手合掌，向佛方所，而作是言：「南无佛陀、如来、至真、等正觉，真金之色，圆光一寻，身体方整，如尼拘陀树，说法第一，第七仙圣，解脱世雄，我之世尊。」</p>
<p>尔时，其夫婆罗门闻妇此语，极生瞋忿，而骂詈言：「汝是颠狂旃陀罗也。谁今为此痴旃陀罗，作蠱道也？更无如汝极下贱者，汝于三明大婆罗门所不能恭敬，方礼秃头瘦黑之人，如此沙门，共耶那逻延断人种者，极相讚叹。汝若信乐极深厚者，咄我于今，请与汝师，共相讲论。」</p>
<p>妇语夫言：「我都不见若沙门、婆罗门、若天、若魔、若梵，有能与佛共讲论者。」其妇复言：「南无佛陀、如来、至真、等正觉，真金之色，身体方整，圆光一寻，如尼拘陀树，说法第一，第七仙圣，解脱世雄，我之世尊，汝自知。」</p>
<p>时，婆罗门即詣佛所，问讯已訖，在一面坐，说偈问曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「摧坏何物得安眠？</div>
<div class="lg-cell">除却何法获无忧？</div>
</div>
<!-- end of lg-row -->
<div class="lg-row">
<div class="lg-cell">是何一法能死灭？</div>
<div class="lg-cell">瞿昙沙门为我说。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「摧坏瞋恚得安眠，</div>
<div class="lg-cell">除灭瞋恚得无忧，</div>
</div>
<!-- end of lg-row -->
<div class="lg-row">
<div class="lg-cell">瞋恚诈亲能死害，</div>
<div class="lg-cell">摩纳如是应当知，</div>
</div>
<!-- end of lg-row -->
<div class="lg-row">
<div class="lg-cell">灭除瞋恚圣所讚，</div>
<div class="lg-cell">能害彼者得无忧。」</div>
</div><!-- end of lg --></div>
<p>尔时，世尊为婆罗门如应说法，示教利喜，次第为说施论、戒论、生天之论，欲为不淨苦恼之本，出要为乐，广示众善白淨之法。时，婆罗门闻佛所说，心开意解，踊跃欢喜。佛知摩纳心意调濡，踊跃欢喜，心无狐疑，堪任法器，为说一法，堪任解悟，如诸佛法，为说四諦，苦习尽道，广为说已。时，婆罗突逻闍闻佛所说，如白淨[疊*毛]易受染色，即于坐上，见四真諦，了达诸法，得法真际，度疑彼岸，不随于他，得无所畏，即从坐起，合掌向佛白言：「世尊！我已出离。今欲归依佛法僧宝，尽我形寿为优婆塞，不杀、不盗、不婬、不妄语、不饮酒。」即于佛所，得不坏信，礼佛归家。</p>
<p>其妇见夫如上歎佛，「我师如是，汝共语耶？」夫答妇言：「我不见世间若沙门、若婆罗门、若天、若魔、若梵，有能与佛共论议者。」复语妇言：「与我衣来。」妇即与之，既得衣已，往詣佛所，顶礼佛足，在一面坐，白佛言：「世尊！唯愿听我于佛法中出家学道。」佛即然许，命一比丘，度使出家。既出家已，称出家法，独已专精。餘如婆罗突逻闍经中广说，乃至得阿罗汉，心得好解脱。</p>
<p>佛说是已，诸比丘闻佛所说，欢喜奉行。</p></div>
<div class='div-other'><a id='mulu90' />
<p class='h2'>（八二）</p>
<p>如是我闻：</p>
<p>一时，佛在舍卫国祇树给孤独园。尔时，有一婆罗门名曰摩佉，往至佛所，问讯佛已，在一面坐。尔时，摩佉白佛言：「世尊！今我家中，若有一人来，及三人来，众多人来，我尽施与。瞿昙！我行如是施，获大福不也？」</p>
<p>佛时答：「有，实获大福。若施一人，及众多人，悉皆施与，获得无量阿僧祇福。」</p>
<p>摩佉婆罗门即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今乐设祠，</div>
<div class="lg-cell">所以施复施，</div>
</div>
<!-- end of lg-row -->
<div class="lg-row">
<div class="lg-cell">为求福德故，</div>
<div class="lg-cell">我今问牟尼，</div>
</div>
<!-- end of lg-row -->
<div class="lg-row">
<div class="lg-cell">愿<span class="corr">闻</span>佛所说。</div>
<div class="lg-cell">我今谓世尊，</div>
</div>
<!-- end of lg-row -->
<div class="lg-row">
<div class="lg-cell">与梵天齐等，</div>
<div class="lg-cell">云何得解脱？</div>
</div>
<!-- end of lg-row -->
<div class="lg-row">
<div class="lg-cell">云何至诸趣？</div>
<div class="lg-cell">云何阶梵天？</div>
</div>
<!-- end of lg-row -->
<div class="lg-row">
<div class="lg-cell">云何作正礼，</div>
<div class="lg-cell">及以为祠主，</div>
</div>
<!-- end of lg-row -->
<div class="lg-row">
<div class="lg-cell">得生于梵天，</div>
<div class="lg-cell">寿命长无极？」</div>
</div><!-- end of lg --></div>
<p>尔时，世尊说偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「欲使设祠时，</div>
<div class="lg-cell">欢喜而施与，</div>
</div>
<!-- end of lg-row -->
<div class="lg-row">
<div class="lg-cell">作已三时善，</div>
<div class="lg-cell">缘善故心喜。</div>
</div>
<!-- end of lg-row -->
<div class="lg-row">
<div class="lg-cell">随其安心施，</div>
<div class="lg-cell">悉能离过患，</div>
</div>
<!-- end of lg-row -->
<div class="lg-row">
<div class="lg-cell">善除于贪欲，</div>
<div class="lg-cell">正断欲解脱。</div>
</div>
<!-- end of lg-row -->
<div class="lg-row">
<div class="lg-cell">若修慈无量，</div>
<div class="lg-cell">是名具足祀，</div>
</div>
<!-- end of lg-row -->
<div class="lg-row">
<div class="lg-cell">便得心具足，</div>
<div class="lg-cell">于善趣亦生。</div>
</div>
<!-- end of lg-row -->
<div class="lg-row">
<div class="lg-cell">如是祠祀者，</div>
<div class="lg-cell">是名为正祀，</div>
</div>
<!-- end of lg-row -->
<div class="lg-row">
<div class="lg-cell">得生梵天上，</div>
<div class="lg-cell">寿命极长久。」</div>
</div><!-- end of lg --></div>
<p>时，摩佉婆罗门闻佛所说，作礼而去，欢喜奉行。</p></div>
<div class='div-other'><a id='mulu91' />
<p class='h2'>（八三）</p>
<p>如是我闻：</p>
<p>一时，佛在舍卫国祇树给孤独园。尔时，刹利波罗毘空婆罗门往詣佛所，问讯世尊，在一面坐，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「刹利久修诸苦法，</div>
<div class="lg-cell">终不能得名为淨。</div>
</div>
<!-- end of lg-row -->
<div class="lg-row">
<div class="lg-cell">婆罗门读三围陀，</div>
<div class="lg-cell">如是得名为清淨。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝谓为清淨，</div>
<div class="lg-cell">其实为不淨。」</div>
</div><!-- end of lg --></div>
<p>婆罗门问佛：「汝说清淨道，亦说无上清淨。云何是淨道？云何是无上清淨？」</p>
<p>佛偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「乾竭欲淤泥，</div>
<div class="lg-cell">亦竭于瞋痴，</div>
</div>
<!-- end of lg-row -->
<div class="lg-row">
<div class="lg-cell">是名无上淨。</div>
<div class="lg-cell">正见正思惟、</div>
</div>
<!-- end of lg-row -->
<div class="lg-row">
<div class="lg-cell">正语及正业、</div>
<div class="lg-cell">正命凭正志、</div>
</div>
<!-- end of lg-row -->
<div class="lg-row">
<div class="lg-cell">正念及正定，</div>
<div class="lg-cell">如是婆罗门，</div>
</div>
<!-- end of lg-row -->
<div class="lg-row">
<div class="lg-cell">是名清淨道。</div>
<div class="lg-cell">数数习正观，</div>
</div>
<!-- end of lg-row -->
<div class="lg-row">
<div class="lg-cell">数数修正定，</div>
<div class="lg-cell">增广于正定，</div>
</div>
<!-- end of lg-row -->
<div class="lg-row">
<div class="lg-cell">得断于贪欲，</div>
<div class="lg-cell">亦断瞋恚痴。」</div>
</div><!-- end of lg --></div>
<p>婆罗门言：「汝说淨道已，亦说无上清淨。我今家事所缠，辞退还归。」佛言：「婆罗门！宜知是时。」婆罗门闻佛所说，欢喜作礼而去。</p>
<div class="lg" style="margin-left:1em">
<div class="lg-row">
<div class="lg-cell">第一阿脩罗</div>
<div class="lg-cell">卑嶷、二瞋骂</div>
</div>
<!-- end of lg-row -->
<div class="lg-row">
<div class="lg-cell">返戾及无害</div>
<div class="lg-cell">罗闍、婆私吒</div>
</div>
<!-- end of lg-row -->
<div class="lg-row">
<div class="lg-cell">摩佉与刹利</div>
<div class="lg-cell">是名为十种</div>
</div><!-- end of lg --></div></div></div>
<p class='juan'>别译杂阿含经卷第四</p>
</div><!-- end of div[@id='body'] -->
</body></html>
