<html xmlns="http://www.w3.org/1999/xhtml">
<head>
  <title>增壹阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-pin'>
<p class='juan'><a id='mulu230' />增壹阿含经卷第十三</p><p class="byline">东晋罽宾三藏瞿昙僧伽提婆译</p><a id='mulu231' />
<p class='h1'>地主品第二十三</p>
<div class='div-jing'><a id='mulu232' />
<p class='h2'>（一）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，王波斯匿告诸群臣曰：「汝等催严羽宝之车，吾欲往詣世尊所，礼拜问讯。」</p>
<p>是时，左右受王教令，寻严驾羽宝之车，即白王曰：「严驾已办，今正是时。」</p>
<p>尔时，王波斯匿即乘宝羽之车，步骑数千，前后围遶，出舍卫国，至祇洹精舍，往詣世尊所。如诸王法，除去五饰，所谓盖、天冠、剑、履屣及金拂，捨着一面，至世尊所。头面礼足，在一面坐。</p>
<p>尔时，世尊与说深法，劝乐令喜。是时，王波斯匿闻说法已，白世尊曰：「唯愿世尊受我三月请，及比丘僧，莫在餘处。」是时，世尊默然受波斯匿请。</p>
<p>时，王波斯匿见世尊默然受请，即从坐起，头面礼足，便退而去。还至舍卫城，勅诸群臣曰：「吾欲饭佛及比丘僧三月供养，给所须物：衣被、饭食、床卧具、病瘦医药，汝等亦当发欢喜心。」</p>
<p>诸臣对曰：「如是。」</p>
<p>时，王波斯匿即于宫门外，作大讲堂，极为殊妙，悬繒幡盖，作倡妓乐，不可称计。施诸浴池，办诸油灯，办种种饭食，味有百种。是时，王波斯匿即白：「时到，唯愿世尊临顾此处。」</p>
<p>尔时，世尊以见时到，着衣持鉢，将诸比丘僧，前后围遶，入舍卫城，至彼讲堂所。到已，就座而坐，及比丘僧各随次而坐。</p>
<p>是时，王波斯匿将诸宫人，手自行食，供给所须，乃至三月，无所短乏，给与衣被、饭食、床卧具、病瘦医药。见世尊食訖，持种种华散世尊及比丘僧上，更取小座于如来前坐，白世尊曰：「我曾从佛闻以因缘本末：施畜生食者，获福百倍；与犯戒人食者，获福千倍；施持戒人食者，获福万倍；施断欲仙人食者，获福亿倍；与向须陀洹食者，获福不可计。况复成须陀洹乎？况向斯陀含、得斯陀含道！况向阿那含、得阿那含道！况向阿罗汉、得阿罗汉道！况向辟支佛、得辟支佛！况向如来、至真、等正觉！况成佛及比丘僧！其福功德不可称计，我今所作功德，今日已办。」</p>
<p>世尊告曰：「大王！勿作是语，作福无厌。今日何故说所作已办？所以然者，生死长远，不可称记。</p>
<p>「过去久远，有王名曰地主，统领此阎浮里地。彼王有臣名曰善明，少小与王周旋，无所畏难。是时，彼王分阎浮地半与彼臣使治。是时，善明小王自造城郭，东西十二由旬，广七由旬，土地丰熟，人民众多。</p>
<p>「尔时，彼城名曰远照，善明王主第一夫人名日月光，不长、不短，不肥、不瘦，不白、不黑，颜貌端政，世之希有。口出优鉢华香，身作栴檀香。未经几日，身便怀妊。彼夫人即往白王：『我今有娠。』王闻此语，欢喜踊跃，不能自胜！便勅左右，更施设座具，快乐无比。夫人怀妊日数遂满，生一男儿。当生之时，阎浮里<span class='corr'>内</span>晃然金色，颜貌端政，三十二相，身体金色。善明大王见此太子，欢喜踊跃，庆贺无量，便召诸师，婆罗门、道士，躬抱太子，<span class='corr'>使</span>彼瞻相：『我今以生此子，卿等与吾瞻相，便立名字。』</p>
<p>「时，诸相师受王教令，各共抱瞻，观察形貌，咸共白王：『圣王！太子端政无双，诸根不缺，有三十二相。今此王子当有两趣。若当在家者，便为转轮圣王，七宝具足。所谓七宝者，轮宝、象宝、马宝、珠宝、玉女宝、居士宝、典兵宝，是为七。当有千子，勇悍刚强，能却众敌，于此四海之内，不加刀杖，自然靡伏。若此王子出家学道者，成无上正觉，名德远布，弥满世界。生此王子，当此之日，光明远照，今字王子名曰灯光。』时，诸相师以立名字，各退坐而去。</p>
<p>「时，王竟日抱此太子，未常离目。时，王为此王子立三讲堂，秋、冬、夏节随适所宜，宫人婇女充满宫里，使吾太子于此游戏。</p>
<p>「时，王太子年二十九，以信坚固，出家学道；即日出家，即夜成佛。尔时，阎浮里地悉共闻知：『彼王太子出家学道，即日成佛。』父王清旦闻王太子出家学道，即夜成佛。时，父王便作是念：『昨夜吾闻诸天在空皆共称善，此必善应，非有恶嚮，我今可往而共相见。』</p>
<p>「时，王将四十亿众，男女围绕，便詣灯光如来所。到已，头面礼足，在一面坐；及四十亿众，各共礼足，在一面坐。是时，如来与父王及四十亿众渐说妙论，所谓论者，施论、戒论、生天之论，欲为秽污，漏不淨行，出家为要，获清淨报。尔时，如来观众生意，心性柔和；诸佛如来常所说法，苦、习、尽、道，尽与彼四十亿众广说其义，即于坐上，诸尘垢尽，得法眼淨。</p>
<p>「时，四十亿众白灯光如来曰：『我等意愿剃除鬚髮，出家学道。』大王当知。尔时，四十亿众尽得出家学道，即以其日成阿罗汉。</p>
<p>「尔时，灯光如来将四十亿众，皆是无着，游彼国界。国土人民四事供养，衣被、饮食、床卧具、病瘦医药，无所渴乏。是时，地主大王闻子灯光成无上正真、等正觉，将四十亿众，皆是无着，游彼国界。『我今当遣信，往请如来在此游化；若使来者，充我本愿；若不来者，我躬自当往拜跪问讯。』即勅一臣：『汝往至彼问讯如来，持我名字，头面礼足，兴居轻利，游步康强。云王地主问讯如来，兴居轻利，游步康强。唯愿世尊临顾此土。』</p>
<p>「尔时，彼人受王教勅便往至彼国界。到已，头面礼足，在一面立，便作是说：『大王地主礼如来足，问讯礼竟，兴居轻利，游步康强，唯愿世尊临顾彼国。』尔时，世尊默然受彼请。</p>
<p>「时，灯光如来将诸大众，以渐人间游行，与大比丘四十亿众俱。在在处处，靡不恭敬者，衣被、饭食、床卧具、病瘦医药，皆悉贡献，渐至地主国界，时，地主大王闻灯光如来至此国界，在北婆罗园中，将大比丘众四十亿人：『我今可躬自往迎。』时，地主大王复将四十亿众往詣灯光如来所。到已，头面礼足，在一面坐。及四十亿众礼足已，在一面坐。</p>
<p>「尔时，灯光如来渐与彼王及四十亿众面说妙论，所谓论者，施论、戒论、生天之论，欲为秽污，漏不淨行，出家为要，获清淨报。尔时，如来观众生意，心性柔和，诸佛如来常所说法：苦、习、尽、道，尽与彼四十<span class='corr'>亿</span>众广说其义，即于坐上，诸尘垢尽，得法眼淨。</p>
<p>「时，四十亿众白灯光如来曰：『我等意愿剃除鬚髮，出家学道。』大王当知。尔时，四十亿众尽得出家学道，即以其日，成阿罗汉道。时，地主国王即从坐起，头面礼足，便退而去。</p>
<p>「时，灯光如来将八十亿众，皆是阿罗汉，游彼国界，国土人民四事供养：衣被、饭食、床卧具、病瘦医药，事事供给，无所乏短。是时，地主国王复<span class='corr'>于</span>餘时，将诸群臣至彼如来所，头面礼足，在一面坐。是时，灯光如来与彼国王说微妙法，地主大王白如来曰：『唯愿世尊尽我形寿受我供养，及比丘僧，当供给衣被、饭食、床卧具、病瘦医药，悉当供给。』尔时，灯光如来默然受彼王请。</p>
<p>「时，王见佛默然受请，重白世尊：『我今从世尊求愿，唯见听许！』世尊告<span class='corr'>曰</span>：『如来法者，以过此愿。』王白世尊：『我今求愿者，极为淨妙。』世尊告曰：『所求之愿，云何淨妙？』王白世尊：『如我意中，今日众僧在一器食，明日复用餘器食；今日众僧着一种服，明日复更易服；今日众僧坐一种座，明日复更坐餘座；今日使人与众僧使，明日复更易使人。我所求愿者，正谓此耳。』灯光如来告曰：『随汝所愿，今正是时。』</p>
<p>「地主大王欢喜踊跃，不能自胜，即从坐起，头面礼足，便退而去。还至宫中。到已，告诸群臣：『我今意欲尽其形寿供养灯光如来、至真、等正觉及比丘众衣被、饭食、床卧具、病瘦医药，汝等亦当劝发佐吾供办。』诸臣对曰：『如大王教。』去城不远一由旬内，造立堂舍，彫文刻鏤，五色玄黄，悬繒幡盖，作倡伎乐，香汁洒地，修治浴池，办具灯明及甘饌、饮食、施设坐具。便白：『时到，今正是时，愿尊屈顾！』</p>
<p>「时，灯光如来以知时至，着衣持鉢，将比丘众，前后围遶，便往至讲堂所，各各就座而坐。时，地主大王见佛、比丘僧坐訖，将宫人婇女及诸大臣，手自斟酌，行种种饮食，味各百种。大王当知，尔时，地主国王七万岁中，供养灯光如来及八十亿众诸阿罗汉，未曾懈废。时，彼如来教化周訖，便于无餘涅槃界而般涅槃。</p>
<p>「时，地主大王以若干百种香花供养，于四衢道路，起四庙寺，各用七宝金、银、琉璃、水精，悬繒<span class='corr'>幡</span>盖，及八十亿众各各以渐于无餘涅槃界而般涅槃。尔时，大王取八十亿众，收其舍利，各各兴起神寺，皆悬繒幡盖，香华供养。大王当知。尔时，地主大王复供养灯光如来寺及八十亿罗汉寺，复经七万岁，随时供养，然灯、散华，悬繒幡盖。大王当知，灯光如来遗法灭尽，然后彼王方取灭度。</p>
<p>「尔时，地主大王者岂是异人乎？莫作是观。所以然者，尔时地主大王者，即我身是。我于尔时，七万岁中，以衣被、饭食、床卧具、病瘦医药，供养彼佛，令不减少。般涅槃后，复于七万岁中供养形像舍利，烧香、然灯，悬繒幡盖，无所渴乏。我于尔时，以此功德，求在生死获此福祐，不求解脱。大王当知，尔时所有福德，今有遗餘耶？莫作是观！如我今日观彼富有，无有毫釐如毛髮许。所以然者，生死长远，不可称记，于中悉食福尽，无有毫釐许在。是故，大王！莫作是说言：『我所作福祐，今日已办。』大王！当作是说：『我今身、口、意所作众行，尽求解脱，不求在生死福业，便于长夜安隐无量。』」</p>
<p>尔时，王波斯匿便怀恐惧，衣毛皆竪，悲泣交集；以手抆泪，头面礼世尊足，自陈过状：「如愚、如騃，无所觉知，唯愿世尊受我悔过！今五体投地，改已往之失，更不造此言教，唯愿世尊受我悔过。」如是再三。</p>
<p>世尊告曰：「善哉！善哉！大王！今于如来前悔其非法，改往修来，我今要受汝悔过，更莫复造。」</p>
<p>尔时，于大众中有一比丘尼，名迦旃延，即从坐起，头面礼足，白世尊曰：「今世尊所说，甚为微妙。又世尊告波斯匿王作是语：『大王当知，身、口、意所作众行，尽求解脱，莫求在生死食其福业，更于长夜获安隐无量。』所以然者，我自忆三十一劫，饭式詰如来、至真、等正觉，出现于世，明行成为、善逝、世间解、无上士、道法御、天人师，号佛、众祐，游在野马世界。</p>
<p>「尔时，彼佛到时着衣持鉢，入野马城乞食。是时，城内有一使人，名曰纯黑。时，彼使人见如来执鉢入城乞食。见已，便作是念：『今如来入城必须饮食。』即入家出食施与如来，兴发此愿：『持此功德，莫堕三恶趣中；使我当来之世，亦当值如此圣尊；亦当使彼圣尊为我说法，时得解脱。』世尊并波斯匿王咸共知之。当尔时，纯黑使人者岂异人乎？莫作是观。所以然者，尔时纯黑使人者，即我身是。</p>
<p>「我于尔时，饭式詰如来作此誓愿：『使将来之世，值如此圣尊，与我说法，时得解脱。』我于三十一劫不堕三恶趣中，生天、人中，最后今日受此身分，遭值圣尊得出家学道，尽诸有漏，成阿罗汉。若世尊所说极为微妙，语波斯匿王：『身、口、意所作众行，尽求解脱，莫在生死食此福业。』我若见比丘、比丘尼、优婆塞、优婆斯，欢喜心意向如来者，我便生此念：『此诸贤士，用意犹不爱敬供奉如来？』<span class='corr'>设</span>我见四部之众，即往告曰：『汝等诸贤，为须何物，衣鉢耶？尼师檀耶？针筒耶？澡罐耶？及餘沙门什物，我尽当供给。』我已许之，便在处处乞求。若我得者是其大幸；若使不得，便往至欝单越、瞿耶尼、弗于逮，求索<span class='corr'>来</span>与。所以然者，皆由此四部之众得涅槃道。」</p>
<p>尔时，世尊观察迦旃延比丘尼心，便告诸比丘：「汝等颇见如此之比信心解脱，如迦旃延比丘尼乎？」</p>
<p>诸比丘对曰：「不见也，世尊！」</p>
<p>世尊告曰：「我声闻中第一比丘尼，得信解脱者，所谓迦旃延比丘尼是也。」</p>
<p>尔时，迦旃延比丘尼及波斯匿王、四部之众，闻佛所说，欢喜奉行。</p></div>
<div class='div-jing'><a id='mulu233' />
<p class='h2'>（二）</p>
<p>闻如是：</p>
<p>一时，佛在罗阅城耆闍崛山中，与大比丘众五百人俱。</p>
<p>尔时，尊者婆拘卢在一山曲，补纳故衣。是时，释提桓因遥见尊者婆拘卢在一山曲补纳故衣，见已，便作是念：「此尊者婆拘卢已成阿罗汉，诸缚已解，长寿无量，恒自降伏，思惟非常、苦、空、非身，不着世事，亦复不与他人说法，寂默自修如外道异学。不审此尊能与他说法？为不堪任乎？我今当与试之。」</p>
<p>尔时，天帝释便从三十三天没不现，来至耆闍崛山，在尊者婆拘卢前住，头面礼足，在一面立。尔时，释提桓因便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「智者所歎说，</div>
<div class="lg-cell">何故不说法？</div>
</div>
<!-- end of lg-row -->
<div class="lg-row">
<div class="lg-cell">坏结成圣行，</div>
<div class="lg-cell">何为寂然住？」</div>
</div><!-- end of lg --></div>
<p>尔时，尊者婆拘卢复以此偈，报释提桓因<span class='corr'>曰</span>：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「有佛舍利弗，</div>
<div class="lg-cell">阿难均头槃，</div>
</div>
<!-- end of lg-row -->
<div class="lg-row">
<div class="lg-cell">亦及诸尊长，</div>
<div class="lg-cell">善能说妙法。」</div>
</div><!-- end of lg --></div>
<p>尔时，释提桓因白尊者婆拘卢曰：「众生之根有若干种，然尊当知，世尊亦说众生种类，多于地土，何故尊者婆拘卢不与他人说法？」</p>
<p>婆拘卢报曰：「众生之类难可觉知，世界若干，国土不同，皆着我所、非我所。我今观察此义已，故不与人说法。」</p>
<p>释提桓因曰：「愿尊与我说我所、非我所之义。」</p>
<p>尊者婆拘卢曰：「我人寿命，若男、若女士夫之类，尽依此命而得存在。然复，拘翼！世尊亦说：『比丘当知，当自熾然，无起邪法，亦当贤圣默然。』我观此义已，故默然耳。」</p>
<p>是时，释提桓因遥向世尊叉手，便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「归命十力尊，</div>
<div class="lg-cell">圆光无尘翳，</div>
</div>
<!-- end of lg-row -->
<div class="lg-row">
<div class="lg-cell">普为一切人，</div>
<div class="lg-cell">此者甚奇特。」</div>
</div><!-- end of lg --></div>
<p>尊者婆拘卢报曰：「何故帝释而作是说：『此者甚奇特』？」</p>
<p>释提桓因报言：「自念我昔至世尊所，到已，礼世尊足，而问此义：『天、人之类有何想念？』尔时，世尊告我曰：『此世界若干种，各各殊异，根原不同。』我闻此语已，寻对曰：『如是，世尊所说世界若干种，各各不同，设与彼众生说法，咸共受持有成果者。』我以此故说：『此者甚奇特！』然尊者婆拘卢所说，亦复如是。世界若干种，各各不同。」</p>
<p>是时，释提桓因便作是念：「此尊堪任与人说法，非为不能。」是时，释提桓因即从坐起而去。</p>
<p>尔时，释提桓因闻尊者婆拘卢所说，欢喜奉行。</p></div>
<div class='div-jing'><a id='mulu234' />
<p class='h2'>（三）</p>
<p>闻如是：</p>
<p>一时，佛在占波国雷声池侧。</p>
<p>是时，尊者二十亿耳在一静处，自修法本，不捨头陀十二法行，昼夜经行，不离三十七道品之教，若坐、若行，常修正法，初夜、中夜、竟夜，恒自剋励，不捨斯须，然复不能于欲漏法心得解脱。是时，尊者二十亿耳所经行处，脚坏血流，盈满路侧，犹如屠牛之处，乌鹊食血，然复不能于欲漏心得解脱。是时，尊者二十亿耳便作是念：「释迦文佛苦行精进弟子中，我为第一，然我今日漏心不得解脱；又我家业，多财饶宝，宜可捨服，还作白衣，持财物广惠施。然今作沙门，甚难不易！」</p>
<p>尔时，世尊遥知二十亿耳心之所念，便腾游虚空，至彼经行处，敷坐具而坐。是时，尊者二十亿耳前至佛所，头面礼足，在一面坐。</p>
<p>尔时，世尊问二十亿耳曰：「汝向何故作是念：『释迦文尼佛精进苦行弟子中，我为第一，然我今日漏心不得解脱；又我家业，饶财多宝，宜可捨服，还作白衣，持财物广施。然今作沙门，甚难不易。』」</p>
<p>二十亿耳对曰：「如是。世尊！」</p>
<p>世尊告曰：「我今还问汝，随汝报我。云何，二十亿耳！汝本在家时，善弹琴乎？」</p>
<p>二十亿耳对曰：「如是。世尊！我本在家时，善能弹琴。」</p>
<p>世尊告曰：「云何，二十亿耳！若弹絃极急，嚮不齐等，尔时琴音可听採不？」</p>
<p>二十亿耳对曰：「不也。世尊！」</p>
<p>世尊告曰：「云何，二十亿耳！若琴絃复缓，尔时琴音可听採不？」</p>
<p>二十亿耳对曰：「不也，世尊！」</p>
<p>世尊告曰：「云何，二十亿耳！若琴絃不急不缓，尔时琴音可听採不？」</p>
<p>二十亿耳对曰：「如是。世尊！若琴絃不缓不急，尔时琴音便可听採。」</p>
<p>世尊告曰：「此亦如是。极精进者，犹如调戏；若懈怠者，此堕邪见；若能在中者，此则上行。如是不久，当成无漏人。」</p>
<p>尔时，世尊与二十亿耳比丘说微妙法已，还雷音池侧。</p>
<p>尔时，尊者二十亿耳思惟世尊教勅，不捨须臾，在闲静处修行其法。所以族姓子出家学道，剃除鬚髮，修无上梵行：生死已尽，梵行已立，所作已办，更不复受有，如实知之。尊者二十亿耳便成阿罗汉。</p>
<p>尔时，世尊告诸比丘：「我声闻中第一弟子精懃苦行，所谓二十亿耳比丘是。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu235' />
<p class='h2'>（四）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，舍卫城中婆提长者遇病命终，然彼长者无有子息，所有财宝尽没入官。尔时，王波斯匿尘土坌身来至世尊所，头面礼足，在一面坐。</p>
<p>是时，世尊问王曰：「大王！何故尘土坌身来至我所？」</p>
<p>波斯匿王白世尊曰：「此舍卫城内有长者名婆提，今日命终，彼无子姓，躬往收摄财宝，理使入官。纯金八万斤，况复餘杂物乎！然彼长者存在之日，所食如此之食，极为弊恶，不食精细，所着衣服垢坌不淨，所乘车骑极为瘦弱。」</p>
<p>世尊告曰：「如是，大王！如王来言：『夫慳贪之人得此财货，不能<span class='corr'>食</span>噉，不与父母、妻子、僕从、奴婢，亦复不与朋友、知识，亦复不与沙门、婆罗门、诸尊长者。若有智之士得此财宝，便能惠施广济，一切无所爱惜，供给沙门、婆罗门、诸高德者。』」</p>
<p>时，王波斯匿说曰：「此婆提长者命终，为生何处？」</p>
<p>世尊告曰：「此婆提长者命终，生涕哭大地狱中。所以然者，此断善根之人，身坏命终，生涕哭地狱中。」</p>
<p>波斯匿王曰：「婆提长者断善根耶？」</p>
<p>世尊告曰：「如是。大王！如王所说，彼长者断于善根，然彼长者故福已尽，更不造新。」</p>
<p>王波斯匿曰：「彼长者颇有遗餘福乎？」</p>
<p>世尊告曰：「无也，大王！乃无毫釐之餘有存在者，如彼田家公，但收不种，后便穷困，渐以命终。所以然者，但食故业，更不造新。此长者亦复如是，但食故福，更不造新福，此长者今夜当在涕哭地狱中。」</p>
<p>尔时，波斯匿王便怀恐怖，收泪而曰：「此长者昔日作何功德福业生在富家？复作何不善根本，不得食此极富之货，不乐五乐之中？」</p>
<p>尔时，世尊告波斯匿王曰：「过去久远迦叶佛时，此长者在此舍卫城中为田家子。尔时，佛去世后，有辟支佛出世，往詣此长者家。尔时，此长者见辟支佛在门外，见已，便生是念：『如此尊者出世甚难，我今可以饮食往施此人。』尔时，长者便施彼辟支佛食，辟支佛得食已，便飞在虚空而去。时，彼长者见辟支佛作神足，作是誓愿：『持此善本之愿，使世世所生之处，不堕三恶趣，常多财宝。』后有悔心：『我向所有食，应与奴僕，不与此秃头道人使食。』</p>
<p>「尔时，田家长者岂异人乎？莫作是观。所以然者，尔时田家长者，今此婆提长者是。是时施已，发此誓愿，持此功德，所生之处不堕恶趣，恒多财饶宝，生富贵之家，无所渴乏。既复施已，后生悔心：『我宁与奴僕使食，不与此秃头道人使食。』以此因缘本末，不得食此极有之货，亦复不乐五乐之中，不自供养；复不与父母、兄弟、妻子、僕从、朋友、知识，不施沙门、婆罗门、诸尊长者，但食故业，不造新者。是故，大王！若有智之士得此财货，当广布施，莫有所惜，复当得无极之财。如是，大王！当作是学。」</p>
<p>尔时，波斯匿王白世尊曰：「自今以后，当广布施沙门、婆罗门四部之众，诸外道、异学来乞求者，我不堪与。」</p>
<p>世尊告曰：「大王！莫作是念。所以然者，一切众生皆由食得存，无食便丧。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「念当广惠施，</div>
<div class="lg-cell">终莫断施心，</div>
</div>
<!-- end of lg-row -->
<div class="lg-row">
<div class="lg-cell">必当值贤圣，</div>
<div class="lg-cell">度此生死源。」</div>
</div><!-- end of lg --></div>
<p>尔时，波斯匿王白世尊曰：「我今倍复欢庆<span class='corr'>向</span>于<span class='corr'></span>如来，所以然者，一切众生皆由食得存，无食不存。」尔时，波斯匿王曰：「自今以后，当广惠施，无所悋惜。」</p>
<p>是时，世尊与王说微妙之法。时，王即从坐起，头面礼足，便退而去。</p>
<p>尔时，王波斯匿闻佛所说，欢喜奉行。</p></div>
<div class='div-jing'><a id='mulu236' />
<p class='h2'>（五）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，尊者阿难在闲静处，便生此念：「世间颇有此香，亦逆风香，亦顺风香，亦逆顺风香乎？」尔时，尊者阿难便从坐起，往詣世尊所，头面礼足，在一面坐。</p>
<p>尔时，尊者阿难白世尊曰：「我于闲静之处，便生此念：『世间颇有此香，亦逆风香，亦顺风香，亦逆顺风香乎？』」</p>
<p>尔时，世尊告阿难曰：「有此妙香，亦逆风香，亦顺风香，亦逆顺风香。」</p>
<p>是时，阿难白世尊曰：「此是何者香？亦逆风香，亦顺风香，亦逆顺风香。」</p>
<p>世尊告曰：「有此之香，然此香气力，亦逆风香，亦顺风香，亦逆顺风香。」</p>
<p>阿难白佛言：「此何等香，亦逆风香，亦顺风香，亦逆顺风香。」</p>
<p>世尊告曰：「此三种香，亦逆风香，亦顺风香，亦逆顺风香。」</p>
<p>阿难言：「何等为三？」</p>
<p>世尊告曰：「戒香、闻香、施香。是谓，阿难！有此香种，然复此逆风香，亦顺风香，亦逆顺风香。诸世间所有之香，此三种香最胜、最上，无与等者，无能及者。犹如由牛有酪，由酪有酥，由酥有醍醐，然此醍醐最胜、最上，无与等者，亦不能及。此亦如是，诸所有世间诸香，此三种<span class='corr'>香</span>最胜、最上，无能及者。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「木蜜及栴檀，</div>
<div class="lg-cell">优鉢及诸香，</div>
</div>
<!-- end of lg-row -->
<div class="lg-row">
<div class="lg-cell">亦诸种种香，</div>
<div class="lg-cell">戒香最为胜。</div>
</div>
<!-- end of lg-row -->
<div class="lg-row">
<div class="lg-cell">此戒以成就，</div>
<div class="lg-cell">无欲无所染，</div>
</div>
<!-- end of lg-row -->
<div class="lg-row">
<div class="lg-cell">等智而解脱，</div>
<div class="lg-cell">逝处魔不知。</div>
</div>
<!-- end of lg-row -->
<div class="lg-row">
<div class="lg-cell">此香虽为妙，</div>
<div class="lg-cell">及诸檀蜜香，</div>
</div>
<!-- end of lg-row -->
<div class="lg-row">
<div class="lg-cell">戒香之为妙，</div>
<div class="lg-cell">十方悉闻之。</div>
</div>
<!-- end of lg-row -->
<div class="lg-row">
<div class="lg-cell">栴檀虽有香，</div>
<div class="lg-cell">优鉢及餘香，</div>
</div>
<!-- end of lg-row -->
<div class="lg-row">
<div class="lg-cell">此诸众香中，</div>
<div class="lg-cell">闻香最第一。</div>
</div>
<!-- end of lg-row -->
<div class="lg-row">
<div class="lg-cell">栴檀虽有香，</div>
<div class="lg-cell">优鉢及餘香，</div>
</div>
<!-- end of lg-row -->
<div class="lg-row">
<div class="lg-cell">此诸众香中，</div>
<div class="lg-cell">施香最第一。</div>
</div><!-- end of lg --></div>
<p>「是谓此三种香，亦逆风香，亦顺风香，亦逆顺风香。是故，阿难！当求方便，成此三香。如是，阿难！当作是学。」</p>
<p>尔时，阿难闻佛所说，欢喜奉行。</p></div>
<div class='div-jing'><a id='mulu237' />
<p class='h2'>（六）</p>
<p>闻如是：</p>
<p>一时，佛在罗阅城迦兰陀竹园所，与大比丘众五百人俱。</p>
<p>尔时，世尊到时着衣持鉢，入罗阅城乞食。尔时，提婆达兜亦入城乞食。时，提婆达兜所入巷中，佛亦往至彼，然佛遥见提婆达兜来，便欲退而去。</p>
<p>是时，阿难白世尊曰：「何故欲远此巷？」</p>
<p>世尊告曰：「提婆达兜今在此巷，是以避之。」</p>
<p>阿难白佛言：「世尊！岂畏提婆达兜乎？」</p>
<p>世尊告曰：「我不畏提婆达兜也，但此恶人不应与相见。」</p>
<p>阿难曰：「然，世尊！可使此提婆达兜乃可使在他方。」</p>
<p>尔时，世尊便说此偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我终无此心，</div>
<div class="lg-cell">使彼在他方，</div>
</div>
<!-- end of lg-row -->
<div class="lg-row">
<div class="lg-cell">彼自当造行，</div>
<div class="lg-cell">便自在他所。」</div>
</div><!-- end of lg --></div>
<p>阿难白世尊曰：「然提婆达兜有过于如来所。」</p>
<p>世尊告曰：「愚惑之人不应与相见。」是时，世尊向阿难而说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不应见愚人，</div>
<div class="lg-cell">莫与愚从事，</div>
</div>
<!-- end of lg-row -->
<div class="lg-row">
<div class="lg-cell">亦莫与言论，</div>
<div class="lg-cell">说于是非事。」</div>
</div><!-- end of lg --></div>
<p>是时，阿难复以此偈报世尊曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「愚者何所能，</div>
<div class="lg-cell">愚者有何过，</div>
</div>
<!-- end of lg-row -->
<div class="lg-row">
<div class="lg-cell">正使共言说，</div>
<div class="lg-cell">竟有何等失？」</div>
</div><!-- end of lg --></div>
<p>尔时，世尊复以此偈报阿难曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「愚者自造行，</div>
<div class="lg-cell">所作者非法，</div>
</div>
<!-- end of lg-row -->
<div class="lg-row">
<div class="lg-cell">正见反常律，</div>
<div class="lg-cell">邪见日以滋。</div>
</div><!-- end of lg --></div>
<p>「是故，阿难！莫与恶知识从事。所以然者，与愚人从事，无信、无戒、无闻、无智，与善知识从事，便增益诸功德，戒具成就。如是，阿难！当作是学。」</p>
<p>尔时，阿难闻佛所说，欢喜奉行。</p></div>
<div class='div-jing'><a id='mulu238' />
<p class='h2'>（七）</p>
<p>闻如是：</p>
<p>一时，佛在罗阅城迦兰陀竹园所，与五百人俱。</p>
<p>尔时，王阿闍世恒以五百釜食给与提婆达兜。彼时，提婆达兜名闻四远，戒德具足，名称悉备，乃能使王日来供养。</p>
<p>是时，提婆达兜得此利养已，诸比丘闻之，白世尊曰：「国中人民，歎说提婆达兜名称远布，乃使王阿闍世恒来供养。」</p>
<p>尔时，世尊告诸比丘：「汝等比丘，莫施此心，贪提婆达兜利养。所以然者，提婆达兜愚人造此三事，身、口、意行，终无惊惧，亦不恐怖，如今提婆达兜愚人，当复尽此诸善功德，如取恶狗鼻坏之，倍复凶恶。提婆达兜愚人亦复如是，受此利养，遂起贡高。是故，诸比丘！亦莫兴意着于利养。设有比丘着于利养，而不获三法。云何为三？所谓贤圣戒、贤圣三昧、贤圣智慧而不成就。若有比丘不着利养，便获三法。云何为三？所谓贤圣戒、贤圣三昧、贤圣智慧。若欲成此三法，当发善心，不着利养。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu239' />
<p class='h2'>（八）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「有此三不善根。云何为三？贪不善根、恚不善根、痴不善根。若比丘有此三不善根者，堕三恶趣。云何为三？所谓地狱、饿鬼、畜生。如是，比丘！若有此三不善根者，便有三恶趣。</p>
<p>「比丘当知，有此三善根。云何为三？不贪善根、不恚善根、不痴善根，是谓比丘有此三善根。若有此三善根者，便有二善处，涅槃为三。云何二趣？所谓人、天是也。是谓比丘有此三善者，则生此善处。是故，诸比丘！当离三不善根，修三善根。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu240' />
<p class='h2'>（九）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「有此三聚。云何为三？所谓等聚、邪聚、不定聚。彼云何为等聚？所谓等见、等治、等语、等业、等命、等方便、等念、等定，是谓等聚。彼云何名为邪聚？所谓邪见、邪治、邪语、邪业、邪命、邪方便、邪念、邪定，是谓邪聚。彼云何名为不定聚？所谓不知苦、不知习、不知尽、不知道、不知等聚、不知邪聚，是谓名为不定聚。</p>
<p>「诸比丘当知，复有三聚。云何为三？所谓善聚、等聚、定聚。彼云何名善聚？所谓三善根。何等善根？所谓不贪善根、不恚善根、不痴善根，是谓善聚。云何名为等聚？所谓贤圣八品道，等见、等治、等语、等业、等命、等方便、等念、等三昧，是谓等聚。彼云何名为定聚？所谓知苦、知习、知尽、知道、知善聚、知恶趣、知定聚，是谓名为定聚。是故，诸比丘！此三聚中，邪聚、不定聚，当远之，此正聚者当奉行。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu241' />
<p class='h2'>（一〇）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「有此三观想。云何为三？所谓观欲想、瞋恚想、杀害想。是谓比丘有此三想。比丘当知，若有观欲想，命终时便堕地狱中。若观瞋恚想，命终时生畜生中。所谓鸡狗之属，蛇蚖之类而生其中。若观害想，亦命终者生饿鬼中，形体烧然，苦痛难陈。是谓，比丘！有此三想生地狱中、饿鬼、畜生。</p>
<p>「复有三想，云何为三？所谓出要想、不害想、不恚想。若有人有出要想者，命终之时生此人中。若有不害想者，命终时自然天上。若有人不杀心者，命终时断五结，便于彼处而般涅槃。是谓，比丘！有此三想，常念修行，此三恶想当远离之。如是，诸比丘！当作是学。」</p>
<p>尔时，诸比丘闻佛所说，欢喜奉行。</p>
<div class="lg" style="margin-left:1em">
<div class="lg-row">
<div class="lg-cell">地主、婆拘、耳</div>
<div class="lg-cell">婆提、逆顺香</div>
</div>
<!-- end of lg-row -->
<div class="lg-row">
<div class="lg-cell">愚、世、三不善</div>
<div class="lg-cell">三聚、观在后</div>
</div><!-- end of lg --></div>
<p class='juan'>增壹阿含经卷第十三</p></div></div>
</div><!-- end of div[@id='body'] -->
</body></html>
