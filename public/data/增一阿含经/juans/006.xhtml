<html xmlns="http://www.w3.org/1999/xhtml">
<head>
  <title>增壹阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-pin'>
<p class='juan'><a id='mulu111' />增壹阿含经卷第六</p><p class="byline">东晋罽宾三藏瞿昙僧伽提婆译</p><a id='mulu112' />
<p class='h1'>利养品第十三</p>
<div class='div-jing'><a id='mulu113' />
<p class='h2'>（一）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「受人利养甚为不易，令人不得至无为之处。所以然者，若修罗陀比丘不贪利养者，终不于法中，捨三法衣而作居家。</p>
<p>「修罗陀比丘大作阿练若行；到时乞食，一处一坐，或正中食，树下露坐，乐闲居之处，着五纳衣，或持三衣，或乐塚间，懃身苦行，行此头陀。</p>
<p>「是时，修罗陀比丘常受蒲呼国王供养，以百味之食，日来给与。尔时，彼比丘意染此食，渐捨阿练若行：到时乞食，一处一坐，正中食，树下露坐，闲居之处，着五纳衣，或持三衣，或乐塚间，懃身苦体。尽捨此已，去三法衣，还为白衣，屠牛杀生，不可称计，身坏命终，生地狱中。诸比丘！以此方便，知利养甚重，令人不得至无上正真之道。若未生利养，制令不生，已生，求方便使灭。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu114' />
<p class='h2'>（二）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「当灭一法，我证汝等成果神通，诸漏得尽。云何为一法？所谓味欲。是故，诸比丘！当灭此味欲，我证汝等成神通果，诸漏得尽。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「众生着此味，</div>
<div class="lg-cell">死堕恶趣中；</div>
</div>
<!-- end of lg-row -->
<div class="lg-row">
<div class="lg-cell">今当捨此欲，</div>
<div class="lg-cell">便成阿罗汉。</div>
</div><!-- end of lg --></div>
<p>「是故，诸比丘！常当捨此味着之想。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu115' />
<p class='h2'>（三）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，于舍卫城内，有一长者，适丧一子，甚爱敬念，未曾能捨。彼见子死，便生狂惑，周旋往来，不停一处。若见人时，便作是语：「颇有见我儿乎？」</p>
<p>尔时，彼人渐渐往至祇洹精舍，到世尊所，在一面住。尔时，彼人白世尊曰：「瞿昙沙门！颇见我儿乎？」</p>
<p>世尊告长者曰：「何故颜貌不悦，诸根错乱？」</p>
<p>尔时，长者报瞿昙曰：「焉得不尔。所以然者，我今唯有一子，捨我无常。甚爱敬念，未曾离目前；哀愍彼子，故令我生狂。我今问沙门，见我儿耶？」</p>
<p>世尊告曰：「如是，长者！如汝所问，生、老、病、死，世之常法；恩爱离苦、怨憎会苦，子捨汝无常，岂得不念乎。」</p>
<p>尔时，彼人闻世尊所说，不入其怀，便捨而退去。前行见人，复作是语：「沙门瞿昙说言曰：『恩爱分别，便有快乐。』如沙门所说，为审尔不？」</p>
<p>前人对曰：「恩爱别离，有何乐哉？」</p>
<p>当于尔时，去舍卫城不远，有众多人而共博戏。尔时，彼人便作是念：「此诸男子聪明智慧，无事不知，我今当以此义问彼诸人。」尔时，即詣博戏所，问众人曰：「沙门瞿昙向我说曰：『恩爱别离苦、怨憎会苦，此者快乐。』诸人等今于意云何？」</p>
<p>是时，诸博戏者报斯人曰：「恩爱别离，有何乐哉？言快乐者，此义不然。」</p>
<p>是时，彼人便作是念：「审如来言终不虚妄。云何恩爱别离，当有乐耶？此义不然。」</p>
<p>尔时，彼人入舍卫城，至宫门外称：「沙门瞿昙而作是教：『恩爱别离、怨憎之会，此者快乐。』」尔时，舍卫城及中宫内，普传此语，靡不周遍。</p>
<p>当于尔时，大王波斯匿及摩利夫人，共在高楼之上相娱乐戏。尔时，王波斯匿告摩利夫人曰：「沙门瞿昙审有斯语：『恩爱离别、怨憎之会，此皆快乐。』」</p>
<p>夫人报曰：「吾不从如来闻此言教，设当如来有此教者，事亦不虚。」</p>
<p>王波斯匿告曰：「犹如师教弟子：『为是、捨是。』弟子报言：『如是，大师！』汝今摩利亦复如是，彼瞿昙沙门虽作是说，汝应作是言：『如是不异，无有虚妄。』然卿速去，不须在吾前立。」</p>
<p>尔时，摩利夫人语竹膊婆罗门曰：「汝今往詣祇洹精舍，到如来所，持我名字，跪如来足，复以此义具白世尊云：『舍卫城内及中宫人有此言论，沙门瞿昙言恩爱别离、怨憎合会，此皆快乐。不审世尊有此教耶？』若世尊所有说者，汝善承受，还向我说。」</p>
<p>是时，竹膊婆罗门受夫人教勅，寻往至祇洹精舍。到世尊所，共相问讯。共相问讯已，在一面坐。</p>
<p>时，彼梵志白世尊曰：「摩利夫人礼世尊足，问讯如来兴居轻利，游步康强乎？训化盲冥，得无劳耶？」复作是语：「此舍卫城内普传此言：『沙门瞿昙而作是教：「恩爱别离、怨憎之会，此乐快哉！」』不审世尊有是言教耶？」</p>
<p>尔时，世尊告竹膊婆罗门曰：「于此舍卫城内，有一长者丧失一子，彼念此子，狂惑失性，东西驰走，见人便问：『谁见我子？』然，婆罗门！恩爱别离苦、怨憎会苦，此皆无有欢乐。昔日此舍卫城中，复有一老母无常，亦复狂惑不识东西；复有一老父无常；亦复有兄弟姊妹皆悉无常。彼见此无常之变，生狂失性不识东西。婆罗门！昔日此舍卫城中有一人，新迎妇，端正无双。尔时，彼人未经几时，便自贫穷。时，彼妇父母见此人贫，便生此念：『吾当夺女更嫁与餘人。』彼人窃闻妇家父母欲夺吾妇，更嫁与餘家。尔时，彼人衣里带利刀，便往至妇家，当于尔时，彼妇在牆外纺作。是时，彼人往至妇父母家问<span class='corr'>曰</span>：『我妇今为所在？』妇母报言：『卿妇在牆外阴中纺作。』尔时，彼人便往至妇所。到已，问妇曰：『云卿父母欲夺汝更餘嫁耶？』妇报言：『信有此语，然我不乐闻此言耶。』尔时，彼人即拔利剑，取妇刺杀，复取利剑，自刺其腹，并复作是语：『我二人俱取死。』婆罗门！当以此方便，知恩爱别离、怨憎会苦，此皆愁忧，实不可言。」</p>
<p>尔时，竹膊婆罗门白世尊曰：「如是。世尊！有此诸恼，实苦不乐。所以然者，昔我有一子，捨我无常。昼夜追忆，不离心怀。时我念儿，心意狂惑，驰走东西，见人便问：『谁见我儿？』沙门瞿昙今所说者，诚如所言。国事烦多，欲还所止。」</p>
<p>世尊告曰：「今正是时。」</p>
<p>竹膊婆罗门即从坐起，遶佛三匝而去。往来至摩利夫人所，以此因缘具白夫人。</p>
<p>时，摩利夫人复至波斯匿王所，到已，白大王曰：「今欲有所问，唯愿大王事事见报！云何，大王！为念琉璃王子不？」</p>
<p>王报言：「甚念！爱愍不去心首。」</p>
<p>夫人问曰：「若当王子有迁变者，大王！为有忧也？」</p>
<p>王复报言：「如是，夫人！如汝所言。」</p>
<p>夫人问曰：「大王当知，恩爱别离，皆兴愁想。云何，大王！为念伊罗王子乎？」</p>
<p>王报言：「我甚爱敬。」</p>
<p>夫人问曰：「大王！若当王子有迁变者，有愁忧耶？」</p>
<p>王报言：「甚有愁忧。」</p>
<p>夫人报言：「当以此方便知，恩爱别离，无有欢乐。云何，大王！念萨罗陀刹利种不？」</p>
<p>王报言：「甚爱敬念。」</p>
<p>夫人言：「云何，大王！若使萨罗陀夫人有变易者，大王为有忧耶？」</p>
<p>王报言：「吾有愁忧。」</p>
<p>夫人言：「大王！当知恩爱别离，此皆是苦。」</p>
<p>夫人言：「王念我不？」</p>
<p>王言：「我爱念汝。」</p>
<p>夫人言：「设当我身有变易者，大王有愁忧乎？」</p>
<p>王言：「设汝身有变易，便有愁忧。」</p>
<p>「大王！当以此方便知，恩爱别离、怨憎合会，无欢乐心。」</p>
<p>夫人言：「云何，大王！念迦尸、拘萨罗人民乎？」</p>
<p>王言：「我甚爱念迦尸、拘萨罗人民。」</p>
<p>夫人言：「迦尸、拘萨罗人民设当变易者，大王有愁忧乎？」</p>
<p>王言：「迦尸、拘萨罗人民当有变易者，我命不存，况言愁忧乎？所以然者，我因迦尸、拘萨罗国人民力，当得自存。以此方便，知命尚不存，何况不生愁忧乎？」</p>
<p>夫人言：「以此知之，恩爱别离，皆有此苦，无有欢乐。」</p>
<p>尔时，王波斯匿右膝着地，叉手合掌而向世尊！作是说：「甚奇！甚奇！彼世尊而说此法。若当彼沙门瞿昙来者，尔乃可得共言论。」复语夫人：「自今以后，当更看汝胜于常日，所着服饰与吾无异。」</p>
<p>尔时，世尊闻摩利夫人与大王立此论本，告诸比丘：「摩利夫人甚大聪明，设当王波斯匿问我此语者，我亦当以此义向彼王说之，如夫人向王所说而无有异。」又告诸比丘：「我声闻中第一得证优婆斯，篤信牢固，所谓摩利夫人是。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu116' />
<p class='h2'>（四）</p>
<p>闻如是：</p>
<p>一时，佛在拔祇国尸牧摩罗山鬼林鹿园中。</p>
<p>尔时，那忧罗公长者往至世尊所，头面礼足，在一面坐。须臾，退坐白世尊曰：「我今年朽，加复抱病，多诸忧恼，唯愿世尊随时教训，使众生类长夜获安隐。」</p>
<p>尔时，世尊告长者曰：「如汝所言，身多畏痛，何可恃怙？但以薄皮而覆其上。长者当知，其有依凭此身者，正可须臾之乐；此是愚心，非智慧者所贵。是故，长者！虽心有病，令心无病。如是，长者！当作是学。」</p>
<p>尔时，长者闻说斯言，从坐起，礼世尊足，便退而去。尔时，长者复作是念：「我今可往至尊者舍利弗所问斯义。舍利弗去彼不远，在树下坐。」是时，那优罗公往至舍利弗所，头面礼足，在一面坐。</p>
<p>是时，舍利弗问长者：「颜貌和悦，诸根寂静，必有所因。长者！故当从佛闻法耶？」</p>
<p>时，长者白舍利弗言：「云何，尊者舍利弗！颜貌焉得不和悦乎？所以然者，向者世尊以甘露之法，溉灌胸怀。」</p>
<p>舍利弗言：「云何，长者！以甘露之法，溉灌胸怀？」</p>
<p>长者报言：「于是，舍利弗！我至世尊所，头面礼足，在一面坐。尔时，我白世尊曰：『年朽长大，恒抱疾病，多诸苦痛，不可称计，唯愿世尊分别此身，普使众生，获此安隐！』尔时，世尊便告我言：『如是，长者！此身多诸衰苦，但以薄皮而覆其上。长者当知，其有恃怙此身者，正可有斯须之乐，不知长夜受苦无量。是故，长者！此身虽有患，当使心无患。如是，长者！当作是学。』世尊以此甘露之法，而见溉灌。」</p>
<p>舍利弗言：「云何，长者！更不重问如来此义乎？云何身有患心无患。云何身有病心无病？」</p>
<p>长者白舍利弗言：「实无此辩重问世尊，身有患心有患，身有患心无患。尊者舍利弗必有此辩，愿具分别。」</p>
<p>舍利弗言：「諦听！諦听！善思念之，吾当与汝广演其义。」</p>
<p>对曰：「如是。舍利弗！」从彼受教。</p>
<p>舍利弗告长者曰：「于是，长者！凡夫之人不见圣人，不受圣教，不顺其训；亦不见善知识，不与善知识从事。彼计色为我，色是我所，我是色所；色中有我，我中有色，彼色、我色合会一处。彼色、我色以集一处，色便败坏，迁移不停，于中复起愁忧、苦恼。痛、想、行、识，皆观我有识，识中有我，我中有识，彼识、我识合会一处。彼识、我识以会一处，识便败坏，迁移不停，于中复起愁忧、苦恼。如是，长者！身亦有患，心亦有患。」</p>
<p>长者问舍利弗曰：「云何身有患、心无患耶？」</p>
<p>舍利弗言：「于是，长者！贤圣弟子承事圣贤，修行禁法；与善知识从事，亲近善知识。彼亦不观我有色；不见色中有我，我中有色；不见色是我所，我是色所。彼色迁转不住，彼色以移易，不生愁忧、苦恼、忧色之患。亦复不见痛、想、行、识，不见识中有我，我中有识；亦不见识我所，亦不见我所识。彼识、我识以会一处，识便败坏，于中不起愁忧、苦恼。如是，长者！身有患而心无患。是故，长者！当作是习，遗身去心，亦无染着。长者！当作是学。」</p>
<p>尔时，那忧罗公闻舍利弗所说，欢喜奉行。</p></div>
<div class='div-jing'><a id='mulu117' />
<p class='h2'>（五）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊与数千万众，前后围遶而为说法。尔时，江侧婆罗门身负重担，便至世尊所。到已捨担，一面在世尊所，默然而住。尔时，彼婆罗门作是思惟：「今日沙门瞿昙与数千万众，前后围遶而为说法。我今清淨，与沙门瞿昙等无有异。所以然者，沙门瞿昙食好粳粮，种种餚饌，今我食菓蓏以自济命。」</p>
<p>尔时，世尊以知婆罗门心中所念，告诸比丘：「其有众生以二十一结染着心者，当观彼人必堕恶趣，不生善处。云何为二十一结？瞋心结、恚害心结、睡眠心结、调戏心结、疑是心结、怒为心结、忌为心结、恼为心结、疾为心结、憎为心结、无惭心结、无愧心结、幻为心结、姦为心结、伪为心结、諍为心结、憍为心结、慢为心结，妬为心结、增上慢为心结、贪为心结，诸比丘！若有人有此二十一结染着心者，当观其人必堕恶趣，不生善处。犹如白[疊*毛]新衣，久久朽故，多诸尘垢，意欲染成其色，青、黄、赤、黑终不得成。何以故？以有尘垢故。如是，比丘！若有人以此二十一结染着心者，当观其人必堕恶趣，不生善处。</p>
<p>「设复有人无此二十一结染着心者，当知斯人必生天上，不堕地狱中。犹如新淨白[疊*毛]，随意欲作何色，青、黄、赤、黑，必成其色，终不败坏。所以然者，以其淨故。此亦如是，其有无此二十一结染着心者，当观其人必生天上，不堕恶趣。</p>
<p>「若彼贤圣弟子起瞋恚心结，观已，便能息之。起恚害心结、起睡眠心结、起调戏心结、起疑心结、起怒心结、起忌心结、起恼心结、起疾心结、起憎心结、起无惭心结、起无愧心结、起幻心结、起姦心结、起伪心结、起諍心结、起憍心结、起慢心结、起妬心结、起增上慢心结、起贪心结。</p>
<p>「若彼贤圣弟子无瞋、无恚、无有愚惑，心意和悦，以慈心普满一方而自娱乐，二方、三方、四方亦尔。四维上下，于一切中，一切亦一切，一切世间以无限无量，不可称计，心无恚怒而自游戏。以此慈心，遍满其中，得欢喜已，心意便正。</p>
<p>「复以悲心普满一方而自娱乐，二方、三方、四方亦尔，四维上下，于一切中，一切亦一切，一切世间以无量无限，不可称计，心无恚怒而自游戏。以此悲心，遍满其中，得欢喜已，心意便正。</p>
<p>「复以喜心普满一方而自娱乐，二方、三方、四方亦尔，四维上下，于一切中，一切亦一切，一切世间，以无量无限不可称计，心无恚怒而自游戏。以此喜心，遍满其中，得欢喜已，心意便正。</p>
<p>「复以护心普满一方而自娱乐，二方、三方、四方亦尔，四维上下，于一切中，一切亦一切，一切世间以无量无限不可称计，心无恚怒而自游戏。以此护心，遍满其中，得欢喜已，心意便正。</p>
<p>「便于如来所成于信根，根本不移，<span class='corr'>竖</span>高显幢，不可移动。诸天、龙、神、阿须伦、沙门、婆罗门，或世人民，于中得欢喜，心意便正。此是如来、至真、等正觉、明行<span class='corr'>成</span>为、善逝、世间解、无上士、道法御、天人师，号佛、众祐，于中得欢喜，心意便正，亦复成就于法。如来法者，甚为清淨，不可移动，人所爱敬。如是智者当作是观，便于中而得欢喜，亦复成就于众。如来圣众甚为清淨，性行纯和，法法成就，戒成就、三昧成就、智慧成就、解脱成就、解脱见慧成就。圣众者，四双八辈，此是如来圣众，可爱可贵，实可承事。于中得欢喜，心意便正。</p>
<p>「彼复以此三昧，心清淨无瑕秽，诸结便尽，亦无沾污，性行柔软，逮于神通，便得自识无量宿命事，所从来处，靡不知之。若一生、二生、三生、四生、五生、十生、二十生、三十生、四十生、五十生、百生、千生、百千生，成败劫、不成败劫、成败不成败劫、无数成败劫、无数不成败劫，我曾在彼，字某、名某、姓某，如是生、如是食、受如是苦乐，受命长短，从彼终生彼间，从彼终生此间。如是自识无数宿命事。</p>
<p>「复以此三昧，心清淨无瑕秽，知众生心所念之事。彼复以天眼观众生类，有生者、有终者，善色、丑色，善趣、恶趣，若好、若丑，随众生行所作果报，皆悉知之。或有众生，身行恶、口行恶、心行恶，诽谤贤圣，邪见造邪见行，身坏命终，生三恶道，趣泥黎中。或复有众生，身行善、口行善、意行善，不诽谤贤圣，正见、无有邪见，身坏命终，生天上善处。是谓清淨天眼观众生类：有生者、有终者，善色、丑色，善趣、恶趣，若好、若丑，随众生行所作果报，皆悉知之。</p>
<p>「彼复以此三昧，心清淨无瑕秽，无有结使，心性柔软，逮于神通。复以漏尽通而自娱乐。彼观此苦，如实知之；复观苦习，复观苦尽，复观苦出要，如实知之。彼作是观已，欲漏心得解脱，有漏心、无明漏心得解脱。已得解脱，便得解脱智：生死已尽，梵行已立，所作已办，更不复受有，如实知之。如是，比丘！贤圣弟子心得解脱，虽复食粳粮、善美种种餚饍，<span class='corr'>摶</span>若须弥，终无有罪。所以然者，以无欲、尽爱故，以无瞋、尽恚故，以无愚痴、尽愚痴故，是谓比丘中比丘！则内极沐浴已。」</p>
<p>尔时，江侧婆罗门白世尊曰：「瞿昙沙门！可往至孙陀罗江侧沐浴。」</p>
<p>世尊告曰：「云何，婆罗门！名之为孙陀罗江水？」</p>
<p>婆罗门曰：「孙陀罗江水是福之深渊，世之光明，其有人物在彼河水浴者，一切诸恶皆悉除尽。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「此身无数劫，</div>
<div class="lg-cell">经历彼河浴；</div>
</div>
<!-- end of lg-row -->
<div class="lg-row">
<div class="lg-cell">及诸小陂池，</div>
<div class="lg-cell">靡不悉周遍。</div>
</div>
<!-- end of lg-row -->
<div class="lg-row">
<div class="lg-cell">愚者常乐彼，</div>
<div class="lg-cell">闇行不清淨；</div>
</div>
<!-- end of lg-row -->
<div class="lg-row">
<div class="lg-cell">宿罪内充躯，</div>
<div class="lg-cell">彼河焉能救？</div>
</div>
<!-- end of lg-row -->
<div class="lg-row">
<div class="lg-cell">淨者常快乐，</div>
<div class="lg-cell">禁戒清亦快；</div>
</div>
<!-- end of lg-row -->
<div class="lg-row">
<div class="lg-cell">清者作清行，</div>
<div class="lg-cell">彼愿必果成。</div>
</div>
<!-- end of lg-row -->
<div class="lg-row">
<div class="lg-cell">设护不与取，</div>
<div class="lg-cell">行慈不杀生；</div>
</div>
<!-- end of lg-row -->
<div class="lg-row">
<div class="lg-cell">守诚不妄语，</div>
<div class="lg-cell">心等无增减。</div>
</div>
<!-- end of lg-row -->
<div class="lg-row">
<div class="lg-cell">汝今于此浴，</div>
<div class="lg-cell">必获安隐处；</div>
</div>
<!-- end of lg-row -->
<div class="lg-row">
<div class="lg-cell">彼河何所至，</div>
<div class="lg-cell">犹盲投乎冥。」</div>
</div><!-- end of lg --></div>
<p>尔时，婆罗门白世尊曰：「止！止！瞿昙！犹如軁者得伸，闇者见明，迷者示道，于闇室然明，无目者为作眼目。如是，沙门瞿昙！无数方便说此妙法，愿听为道。」</p>
<p>尔时，江侧婆罗门即得作道，受具足戒。所以族姓子，出家学道，修无上梵行：生死已尽，梵行已立，所作已办，更不复受有，如实知之。是时，尊者孙陀罗諦利即成阿罗汉。</p>
<p>尔时，尊者孙陀罗諦利闻佛所说，欢喜奉行。</p></div>
<div class='div-jing'><a id='mulu118' />
<p class='h2'>（六）</p>
<p>闻如是：</p>
<p>一时，佛在罗阅城耆闍崛山中，与大比丘五百人俱。</p>
<p>尔时，释提桓因日时已过，向暮便往至世尊所，头面礼足在一面坐。尔时，释提桓因即以偈颂问如来义：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「能说能宣布，</div>
<div class="lg-cell">渡流成无漏；</div>
</div>
<!-- end of lg-row -->
<div class="lg-row">
<div class="lg-cell">以渡生死渊，</div>
<div class="lg-cell">今问瞿昙义。</div>
</div>
<!-- end of lg-row -->
<div class="lg-row">
<div class="lg-cell">我观此众生，</div>
<div class="lg-cell">所作福祐业；</div>
</div>
<!-- end of lg-row -->
<div class="lg-row">
<div class="lg-cell">造行若干种，</div>
<div class="lg-cell">施谁福最尊。</div>
</div>
<!-- end of lg-row -->
<div class="lg-row">
<div class="lg-cell">尊今灵鷲山，</div>
<div class="lg-cell">唯愿演此义；</div>
</div>
<!-- end of lg-row -->
<div class="lg-row">
<div class="lg-cell">知释意所趣，</div>
<div class="lg-cell">亦为施者宣。</div>
</div>
<!-- end of lg-row -->
<div class="lg-row">
<div class="lg-cell">四趣造福无，</div>
<div class="lg-cell">四果具足成；</div>
</div>
<!-- end of lg-row -->
<div class="lg-row">
<div class="lg-cell">诸学得迹人，</div>
<div class="lg-cell">宜信奉其法。</div>
</div>
<!-- end of lg-row -->
<div class="lg-row">
<div class="lg-cell">无欲亦无恚，</div>
<div class="lg-cell">愚尽成无漏；</div>
</div>
<!-- end of lg-row -->
<div class="lg-row">
<div class="lg-cell">尽度一切渊，</div>
<div class="lg-cell">施彼成大果。</div>
</div>
<!-- end of lg-row -->
<div class="lg-row">
<div class="lg-cell">诸此众生类，</div>
<div class="lg-cell">所作福德业；</div>
</div>
<!-- end of lg-row -->
<div class="lg-row">
<div class="lg-cell">造行若干种，</div>
<div class="lg-cell">施僧获福多。</div>
</div>
<!-- end of lg-row -->
<div class="lg-row">
<div class="lg-cell">此众度无量，</div>
<div class="lg-cell">犹海出珍宝；</div>
</div>
<!-- end of lg-row -->
<div class="lg-row">
<div class="lg-cell">圣众亦如是，</div>
<div class="lg-cell">演慧光明法。</div>
</div>
<!-- end of lg-row -->
<div class="lg-row">
<div class="lg-cell">瞿昙彼善处，</div>
<div class="lg-cell">能施众僧者；</div>
</div>
<!-- end of lg-row -->
<div class="lg-row">
<div class="lg-cell">获福不可计，</div>
<div class="lg-cell">最胜之所说。」</div>
</div><!-- end of lg --></div>
<p>尔时，释提桓因闻佛所说已，即礼佛足，便于彼退而去。尔时，释提桓因闻佛所说，欢喜奉行。</p></div>
<div class='div-jing'><a id='mulu119' />
<p class='h2'>（七）</p>
<p>闻如是：</p>
<p>一时，佛在罗阅城耆闍崛山中，与大比丘五百人俱。</p>
<p>尔时，尊者须菩提亦在王舍城耆闍崛山侧，别作屋庐而自禪思。尔时，尊者须菩提身得苦患，甚为沉重，便作是念：「我此苦痛为从何生？复从何灭？为至何所？」尔时，尊者须菩提便于露地而敷坐具，直身正意，专精一心，结跏趺坐，思惟诸入，欲害苦痛。</p>
<p>尔时，释提桓因知尊者须菩提所念，便以偈勅波遮旬曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善业脱诸缚，</div>
<div class="lg-cell">居在灵鷲山；</div>
</div>
<!-- end of lg-row -->
<div class="lg-row">
<div class="lg-cell">今得极重患，</div>
<div class="lg-cell">乐空诸根定。</div>
</div>
<!-- end of lg-row -->
<div class="lg-row">
<div class="lg-cell">速来往问疾，</div>
<div class="lg-cell">覲省尊上颜；</div>
</div>
<!-- end of lg-row -->
<div class="lg-row">
<div class="lg-cell">既得获大福，</div>
<div class="lg-cell">种德莫过是。」</div>
</div><!-- end of lg --></div>
<p>时，波遮旬对曰：「如是。尊者！」</p>
<p>尔时，释提桓因将五百天人及波遮旬，譬如士夫屈伸臂顷，便从三十三天没，来至灵鷲山中，离尊者须菩提不远，复以此偈语波遮旬曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝今觉善业，</div>
<div class="lg-cell">乐禪三昧定；</div>
</div>
<!-- end of lg-row -->
<div class="lg-row">
<div class="lg-cell">柔和清淨音，</div>
<div class="lg-cell">今使从禪坐。」</div>
</div><!-- end of lg --></div>
<p>波遮旬对曰：「如是。」</p>
<p>尔时，波遮旬从释提桓因闻语已，便调琉璃之琴，前至须菩提所，便以此偈歎须菩提曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「结尽永无餘，</div>
<div class="lg-cell">诸念不错乱；</div>
</div>
<!-- end of lg-row -->
<div class="lg-row">
<div class="lg-cell">诸尘垢悉尽，</div>
<div class="lg-cell">愿速从禪觉。</div>
</div>
<!-- end of lg-row -->
<div class="lg-row">
<div class="lg-cell">心息渡有河，</div>
<div class="lg-cell">降魔度诸结；</div>
</div>
<!-- end of lg-row -->
<div class="lg-row">
<div class="lg-cell">功德如大海，</div>
<div class="lg-cell">愿速从定起。</div>
</div>
<!-- end of lg-row -->
<div class="lg-row">
<div class="lg-cell">眼淨如莲花，</div>
<div class="lg-cell">诸秽永不着；</div>
</div>
<!-- end of lg-row -->
<div class="lg-row">
<div class="lg-cell">无归与作归，</div>
<div class="lg-cell">空定速时起。</div>
</div>
<!-- end of lg-row -->
<div class="lg-row">
<div class="lg-cell">渡四流无为，</div>
<div class="lg-cell">善解无老病；</div>
</div>
<!-- end of lg-row -->
<div class="lg-row">
<div class="lg-cell">以脱有为灾，</div>
<div class="lg-cell">唯尊时定觉。</div>
</div>
<!-- end of lg-row -->
<div class="lg-row">
<div class="lg-cell">五百天在上，</div>
<div class="lg-cell">释种躬自来；</div>
</div>
<!-- end of lg-row -->
<div class="lg-row">
<div class="lg-cell">欲覲圣尊颜，</div>
<div class="lg-cell">解空速时起。」</div>
</div><!-- end of lg --></div>
<p>尔时，尊者须菩提即从坐起，复歎波遮旬曰：「善哉！波旬！汝今音与琴合，琴与音合，而无有异。然琴音不离歌音，歌音不离琴音，二事共合，乃成妙声。」</p>
<p>尔时，释提桓因便往至尊者须菩提所，头面礼足在一面坐。尔时，释提桓因白须菩提言：「云何善业所抱患苦有增损乎？今此身病为从何生？身生耶？意生乎？」</p>
<p>尔时，尊者须菩提语释提桓因言：「善哉！拘翼！法法自生，法法自灭；法法相动，法法自息。犹如，拘翼！有毒药，复有害毒药。天帝释！此亦如是，法法相乱，法法自息。法能生法，黑法用白法治，白法用黑法治。天帝释！贪欲病者用不淨治，瞋恚病者用慈心治，愚痴病者用智慧治。如是，释提桓因！一切所有皆归于空，无我、无人，无寿、无命，无士、无夫，无形、无像，无男、无女。犹如，释提桓因！风坏大树，枝叶彫落；雷雹坏苗，华菓初茂，无水自萎；天降时雨，生苗得存。如是，天帝释！法法相乱，法法自定，我本所患疼痛苦恼，今日已除，无复患苦。」</p>
<p>是时，释提桓因白须菩提言：「我亦有愁忧苦恼，今闻此法无复有愁忧。众事猥多，欲还天上。已亦有事及诸天事，皆悉猥多。」</p>
<p>时，须菩提言：「今正是时，宜可时去。」</p>
<p>是时，释提桓因即从坐起，前礼须菩提足，遶三匝而去。</p>
<p>是时，尊者须菩提便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「能仁说此语，</div>
<div class="lg-cell">根本悉具足；</div>
</div>
<!-- end of lg-row -->
<div class="lg-row">
<div class="lg-cell">智者获安隐，</div>
<div class="lg-cell">闻法息诸病。」</div>
</div><!-- end of lg --></div>
<p>尔时，释提桓因闻尊者须菩提所说，欢喜奉行。</p>
<div class="lg" style="margin-left:1em">
<div class="lg-row">
<div class="lg-cell">调达及二经</div>
<div class="lg-cell">皮及利师罗</div>
</div>
<!-- end of lg-row -->
<div class="lg-row">
<div class="lg-cell">竹膞、孙陀利</div>
<div class="lg-cell">善业、释提桓</div>
</div><!-- end of lg --></div>
<p class='juan'>增壹阿含经卷第六</p></div></div>
</div><!-- end of div[@id='body'] -->
</body></html>
