<html xmlns="http://www.w3.org/1999/xhtml">
<head>
  <title>增壹阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-pin'>
<p class='juan'><a id='mulu371' />增壹阿含经卷第二十七</p><p class="byline">东晋罽宾三藏瞿昙僧伽提婆译</p><a id='mulu372' />
<p class='h1'>邪聚品第三十五</p>
<div class='div-jing'><a id='mulu373' />
<p class='h2'>（一）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「若有人在邪见聚者，有何相像？有何相貌？」尔时，诸比丘白世尊言：「如来是诸法之王，诸法之尊。善哉！世尊！当与诸比丘而说此义。我等闻已，当奉行之。」</p>
<p>世尊告曰：「汝善思念之，吾当为汝分别其义。」</p>
<p>诸比丘对曰：「如是。世尊！」尔时，诸比丘从佛受教。</p>
<p>世尊告曰：「在邪聚之人，当以五事知之，以见五事则知此人为住邪聚。云何为五？应笑而不笑，应欢喜时而不欢喜，应起慈心而不起慈心，作恶而不耻，闻其善语而不着意；当知此人必住邪聚。若有众生住邪聚者，当以此五事知之。</p>
<p>「复次，有众生有住正聚者，有何相貌？有何因缘？」</p>
<p>尔时，诸比丘白佛言：「如来是诸法之王，诸法之尊。唯愿，世尊！当与诸比丘而说此义。我等闻已，当奉行之。」</p>
<p>世尊告曰：「汝等善思念之，吾当为汝分别其义。」</p>
<p>诸比丘对曰：「如是。世尊！」尔时，诸比丘从佛受教。</p>
<p>世尊告曰：「在正聚之人，当以五事知之，以见五事则知此人为住正聚。云何为五？应笑则笑，应欢喜则欢喜，应起慈心则起慈心，可耻则耻，闻善着意；当知此人已住正聚。是故，诸比丘！当除邪聚，住于正聚。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu374' />
<p class='h2'>（二）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「如来出现世时，必当为五事。云何为五？一者当转法轮，二者当度父母，三者无信之人立于信地，四者未发菩萨意使发菩萨心，五者当授将来佛决。若如来出现世时，当为此五事。是故，诸比丘！当起慈心向于如来。如是，比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu375' />
<p class='h2'>（三）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「有五惠施不得其福。云何为五？一者以刀施人，二者以毒施人，三者以野牛施人，四者婬女施人，五者造作神祠。是谓，比丘！有此五施不得其福。</p>
<p>「比丘当知：复有五施令得大福。云何为五？一者造作园观，二者造作林树，三者造作桥梁，四者造作大船，五者与当来、过去造作房舍住处。是谓，比丘！有此五事令得其福。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「园观施清凉，</div>
<div class="lg-cell">及作好桥梁，</div>
</div>
<!-- end of lg-row -->
<div class="lg-row">
<div class="lg-cell">河津渡人民，</div>
<div class="lg-cell">并作好房舍。</div>
</div>
<!-- end of lg-row -->
<div class="lg-row">
<div class="lg-cell">彼人日夜中，</div>
<div class="lg-cell">恒当受其福，</div>
</div>
<!-- end of lg-row -->
<div class="lg-row">
<div class="lg-cell">戒定以成就，</div>
<div class="lg-cell">此人必生天。</div>
</div><!-- end of lg --></div>
<p>「是故，诸比丘！当念修行此五德施。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu376' />
<p class='h2'>（四）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「女人有五力轻慢夫主。云何为五？一者色力，二者亲族之力，三者田业之力，四者儿力，五者自守力。是谓女人有此五力。比丘当知，女人依此五力已，便轻慢夫主。设复夫以一力，尽覆蔽彼女人。云何为一力？所谓富贵力也。夫人以贵色力不如，亲族、田业、儿、自守尽不如也。皆由一力，胜尔许力也。</p>
<p>「今弊魔波旬亦有五力。云何为五？所谓色力、声力、香力、味力、细滑力，夫愚痴之人着色、声、香、味、细滑之法者，不能得度波旬境界。若圣弟子成就一力，胜尔许力。云何为一力？所谓无放逸力。设贤圣弟子成就无放逸者，则不为色、声、香、味、细滑之所拘繫。以不为五欲所繫，则能分别生、老、病、死之法，胜魔五力，不堕魔境界，度诸畏难，至无为之处。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「戒为甘露道，</div>
<div class="lg-cell">放逸为死径，</div>
</div>
<!-- end of lg-row -->
<div class="lg-row">
<div class="lg-cell">不贪则不死，</div>
<div class="lg-cell">失道为自丧。」</div>
</div><!-- end of lg --></div>
<p>佛告诸比丘：「当念修行而不放逸。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu377' />
<p class='h2'>（五）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「女人有五欲想。云何为五欲想？一者生豪贵之家，二者嫁适富贵之家，三者使我夫主言从语用，四者多有儿息，五者在家独得由己。是谓，比丘！女人有此五事可欲之想。</p>
<p>「如是。比丘！我比丘亦有五事可欲之想。云何为五？所谓禁戒、多闻、三昧成就、智慧、智慧解脱。是谓，比丘！有此五事可欲之法。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我生豪族种，</div>
<div class="lg-cell">亦适富贵家，</div>
</div>
<!-- end of lg-row -->
<div class="lg-row">
<div class="lg-cell">能役使夫主，</div>
<div class="lg-cell">非福不剋获。</div>
</div>
<!-- end of lg-row -->
<div class="lg-row">
<div class="lg-cell">使我饶儿息，</div>
<div class="lg-cell">香华自严饰，</div>
</div>
<!-- end of lg-row -->
<div class="lg-row">
<div class="lg-cell">虽有此想念，</div>
<div class="lg-cell">非福不剋获。</div>
</div>
<!-- end of lg-row -->
<div class="lg-row">
<div class="lg-cell">信戒而成就，</div>
<div class="lg-cell">三昧不移动，</div>
</div>
<!-- end of lg-row -->
<div class="lg-row">
<div class="lg-cell">智慧亦成就，</div>
<div class="lg-cell">懈怠而不剋。</div>
</div>
<!-- end of lg-row -->
<div class="lg-row">
<div class="lg-cell">寻欲得道果，</div>
<div class="lg-cell">不由生死渊，</div>
</div>
<!-- end of lg-row -->
<div class="lg-row">
<div class="lg-cell">愿欲至涅槃，</div>
<div class="lg-cell">懈怠而不剋。</div>
</div><!-- end of lg --></div>
<p>「如是，诸比丘！当求方便，行于善法，除去不善法，渐当前进，无有中悔之心。如是，诸比丘！当作是学。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu378' />
<p class='h2'>（六）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，世尊告诸比丘：「有五时不应向人礼。云何为五？若在偷婆中不应向礼，在大众中不应向礼，又在道路不应向礼，病痛着床不应向礼，若饮食时不应向礼。是谓，比丘！有此五事不应向礼。</p>
<p>「复有五事知时之礼。云何为五？不在偷婆中，不在大众中，不在道路，亦不病痛，复非饮食，此应向礼。是故，诸比丘！当作方便，知时之行。」</p>
<p>尔时，诸比丘闻佛所说，欢喜奉行。</p></div>
<div class='div-jing'><a id='mulu379' />
<p class='h2'>（七）</p>
<p>闻如是：</p>
<p>一时，佛在罗阅城迦兰陀竹园所，与大比丘众五百人俱。</p>
<p>尔时，世尊告优头槃：「汝今入罗阅城求少温汤。所以然者，如我今日脊患风痛。」</p>
<p>优头槃白佛：「如是。世尊！」是时，优头槃受佛教已，到时着衣持鉢，入罗阅城求汤。尔时，尊者优头槃便作是念：「世尊有何因缘，使我求汤？如来诸结已尽，诸善普会。然如来复作是语：『我今患风。』又复世尊不授姓名，当至谁家？」</p>
<p>是时，尊者优头槃以天眼观罗阅城男子之类，必应度者。是时，见罗阅城中有长者名毘舍罗先，不种善根，无戒、无信、邪见，于佛、法、众与边见共相应。彼便有此见：无施、无与、无有受者，亦复无有善恶果报，无今世、后世、无父、无母，世无沙门、婆罗门等成就者，于今世、后世自身作证而自游化。寿命极短，餘五日之后当取命终。又事五道大神。是时，优头槃便作是念：「如来必欲度此长者。所以然者，此长者命终之后，当生啼哭地狱中。」是时，优头槃便笑，五道大神遥见笑，即隐其形而作人像，来至优头槃所而给使令。是时，尊者优头槃将此使人往至长者门外住，默然不语。</p>
<p>是时，长者遥见有道人在门外立，即时便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝今默然住，</div>
<div class="lg-cell">剃头着袈裟，</div>
</div>
<!-- end of lg-row -->
<div class="lg-row">
<div class="lg-cell">为欲求何等，</div>
<div class="lg-cell">因由何故来？」</div>
</div><!-- end of lg --></div>
<p>尔时，优头槃复以此偈报曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如来无着尊，</div>
<div class="lg-cell">今日患风发，</div>
</div>
<!-- end of lg-row -->
<div class="lg-row">
<div class="lg-cell">设有温汤者，</div>
<div class="lg-cell">如来欲洗浴。」</div>
</div><!-- end of lg --></div>
<p>是时，长者默然不报。是时，五道大神告毘舍罗先曰：「长者可以汤相惠，必当获福无量，当得甘露之报。」</p>
<p>是时，长者报曰：「我自有五道大神，用此沙门为？能加益何等事？」</p>
<p>是时，五道大神便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如来当生时，</div>
<div class="lg-cell">天帝来下侍，</div>
</div>
<!-- end of lg-row -->
<div class="lg-row">
<div class="lg-cell">更谁出是者，</div>
<div class="lg-cell">能与共儔匹。</div>
</div>
<!-- end of lg-row -->
<div class="lg-row">
<div class="lg-cell">用五道神为，</div>
<div class="lg-cell">不能有所济，</div>
</div>
<!-- end of lg-row -->
<div class="lg-row">
<div class="lg-cell">宁供养释师，</div>
<div class="lg-cell">便获大果报。」</div>
</div><!-- end of lg --></div>
<p>尔时，五道大神复重语长者曰：「汝好自守护身、口、意行，汝不知五道大神之威力乎？」是时，五道大神即化作大鬼神形，右手执剑语长者曰：「今我身者是五道大神，速与此沙门汤，勿足稽留。」</p>
<p>是时，长者便作是念：「甚奇！甚特！五道大神乃供养此沙门。」即以香汤授与道人，复以石蜜授与沙门。</p>
<p>是时，五道大神自执此香汤，共优头槃至世尊所，以此香汤奉上如来。尔时，世尊以此香汤，沐浴身体，风寻时差，更不增剧。</p>
<p>是时，长者后五日便取命终，生四天王中。是时，尊者优头槃闻长者命终，即往至世尊所，头面礼足，在一面坐。是时，优头槃白如来言：「此长者命终为生何处？」</p>
<p>世尊告曰：「此长者命终生四天王中。」</p>
<p>优头槃白佛言：「此长者于彼命终当生何处？」</p>
<p>世尊告曰：「于彼命终当生四天王中，三十三天，乃至生他化自在天，于彼命终，复来生四天王中。此长者身，六十劫中不堕恶趣，最后得作人身，剃除鬚髮，着三法衣，出家学道，成辟支佛。所以然者，汤施之德，其福乃尔。是故，优头槃！恒念浴众僧，闻说道教。如是，优头槃！当作是学。」</p>
<p>尔时，尊者优头槃闻佛所说，欢喜奉行。</p></div>
<div class='div-jing'><a id='mulu380' />
<p class='h2'>（八）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，有异比丘不乐修梵行，欲捨禁戒还为白衣。是时，彼比丘往至世尊所，头面礼足，在一面坐。尔时，彼比丘白世尊言：「我今不乐修于梵行，欲捨禁戒还为白衣。」</p>
<p>世尊告曰：「汝今何故不乐修梵行，欲捨禁戒还为白衣？」</p>
<p>比丘报曰：「我今心意熾盛，身中火燃。若我见女人时，端正无双，我尔时便作是念：『使此女人与我共交。』又复作是念：『此非正法，设我从此心者，则非正理。』我尔时复作是念：『此是恶利，非为善利；此是恶法，非为善法。』我今欲捨禁戒还为白衣，沙门禁戒实不可犯，我于俗人中可分檀布施。」</p>
<p>世尊告曰：「夫为女人有五种恶。云何为五？一者秽恶，二者两舌，三者嫉妬，四者瞋恚，五者无反复。」</p>
<p>尔时，世尊便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「非喜由财义，</div>
<div class="lg-cell">现善内怀毒，</div>
</div>
<!-- end of lg-row -->
<div class="lg-row">
<div class="lg-cell">坏人趣道善，</div>
<div class="lg-cell">如鹰捨污池。</div>
</div><!-- end of lg --></div>
<p>「是故，比丘！当除不淨之想，思惟淨观。比丘思惟淨观已，尽断欲爱、色爱、无色爱、尽断无明、憍慢。汝今，比丘！欲从何生？为从髮生？然髮恶露不淨，皆由幻化誑惑世人。手、爪、齿、形体之属，乃无淨处，何者是真？何者是实？从头至足皆悉如是。肝、胆、五藏、有形之物，无一可贪，何者是真？汝今，比丘！欲从何生，汝今善修梵行，如来正法必当尽苦，人命极短不久存世，虽复极寿不过百岁，所出无几。</p>
<p>「比丘当知，如来出世，甚为难值，闻法亦难；受四大形，亦复难得；诸根具足，亦复难得；得生中国，亦复难值；与善知识相遭，亦复难得；闻法亦难，分别义理，亦复难得；法法成就，此事亦难。汝今，比丘！设与善知识从事者，便能分别诸法，亦当与人广演其义。设当闻法已，则能分别，能分别法已，则能说其义，无有欲想、瞋恚、愚痴之想，以离三毒，便脱生、老、病、死，我今粗说其义。」</p>
<p>尔时，彼比丘从佛受教，便从坐起，礼世尊足，便退而去。</p>
<p>是时，彼比丘在闲静之处，思惟其法。所以族姓之子剃除鬚髮，出家学道，欲修无上梵行：生死已尽，梵行已立，所作已办，更不复受胎，如实知之。尔时，彼比丘便成阿罗汉。</p>
<p>尔时，彼比丘闻佛所说，欢喜奉行。</p></div>
<div class='div-jing'><a id='mulu381' />
<p class='h2'>（九）</p>
<p>闻如是：</p>
<p>一时，佛在罗阅城迦兰陀竹园所，与大比丘众五百人俱。</p>
<p>尔时，阿难、多耆奢时到，着衣持鉢，入城乞食。是时，多耆奢在一巷中见一女人，极为端正，与世奇特；见已，心意错乱，不与常同。</p>
<p>是时，多耆奢即以偈向阿难说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「欲火之所烧，</div>
<div class="lg-cell">心意极熾然，</div>
</div>
<!-- end of lg-row -->
<div class="lg-row">
<div class="lg-cell">愿说灭此义，</div>
<div class="lg-cell">多有所饶益。」</div>
</div><!-- end of lg --></div>
<p>是时，阿难复以此偈报曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「知欲颠倒法，</div>
<div class="lg-cell">心意极熾然，</div>
</div>
<!-- end of lg-row -->
<div class="lg-row">
<div class="lg-cell">当除想像念，</div>
<div class="lg-cell">欲意便自休。」</div>
</div><!-- end of lg --></div>
<p>是时，多耆奢复以偈报曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「心为形之本，</div>
<div class="lg-cell">眼为候之原，</div>
</div>
<!-- end of lg-row -->
<div class="lg-row">
<div class="lg-cell">睡卧见扶接，</div>
<div class="lg-cell">形如乱草萎。」</div>
</div><!-- end of lg --></div>
<p>是时，尊者阿难即前进，以右手摩多耆奢头。尔时，即说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「念佛无贪欲，</div>
<div class="lg-cell">度彼欲难陀，</div>
</div>
<!-- end of lg-row -->
<div class="lg-row">
<div class="lg-cell">覩天现地狱，</div>
<div class="lg-cell">制意离五趣。」</div>
</div><!-- end of lg --></div>
<p>是时，多耆奢闻尊者阿难语已，便作是说：「止！止！阿难！」俱乞食訖，还至世尊所。</p>
<p>是时，彼女人遥见多耆奢便笑。时，多耆奢遥见女人笑，便生此想念：「汝今形体骨立皮缠，亦如画瓶，内盛不淨，誑惑世人，令发乱想。」尔时，尊者多耆奢观彼女人，从头至足，此形体中有何可贪？三十六物皆悉不淨。今此诸物为从何生？是时，尊者多耆奢复作是念：「我今观他形，为不如自观身中，此欲为从何生？为从地种生耶？水、火、风种生耶？设从地种生，地种坚强不可沮坏；设从水种生，水种极濡不可获持；设从火种生，火种不可获持；设从风种生，风种无形而不可获持。」是时，尊者便作是念：「此欲者，但从思想生。」</p>
<p>尔时，便说此偈<span class='note-inline'>(上文火种，类餘应少二字，本同未详)</span>：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「欲我知汝本，</div>
<div class="lg-cell">但以思想生，</div>
</div>
<!-- end of lg-row -->
<div class="lg-row">
<div class="lg-cell">非我思想汝，</div>
<div class="lg-cell">则汝而不有。」</div>
</div><!-- end of lg --></div>
<p>尔时，尊者多耆奢又说此偈，如思惟不淨之想，即于彼处有漏心得解脱。</p>
<p>时，阿难及多耆奢出罗阅城至世尊所，头面礼足，在一面坐。是时，多耆奢白世尊言：「我今快得善利，以有所觉。」</p>
<p>世尊告曰：「汝今云何自觉？」</p>
<p>多耆奢白佛言：「色者无牢，亦不坚固，不可覩见，幻伪不真；痛者无牢，亦不坚固，亦如水上泡，幻伪不真；想者无牢，亦不坚固，幻伪不真，亦如野马；行亦无牢，亦不坚固，亦如芭蕉之树，而无有实；识者无牢，亦不坚固，幻伪不真。」重白佛言：「此五盛阴无牢，亦不坚固，幻伪不真。」</p>
<p>是时，尊者多耆奢便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「色如聚沫，</div>
<div class="lg-cell">痛如浮泡，</div>
<div class="lg-cell">想如野马，</div>
</div>
<!-- end of lg-row -->
<div class="lg-row">
<div class="lg-cell">行如芭蕉，</div>
<div class="lg-cell">识为幻法，</div>
<div class="lg-cell">最胜所说。</div>
</div>
<!-- end of lg-row -->
<div class="lg-row">
<div class="lg-cell">思惟此已，</div>
<div class="lg-cell">尽观诸行，</div>
<div class="lg-cell">皆悉空寂，</div>
</div>
<!-- end of lg-row -->
<div class="lg-row">
<div class="lg-cell">无有真正，</div>
<div class="lg-cell">皆由此身，</div>
<div class="lg-cell">善逝所说。</div>
</div>
<!-- end of lg-row -->
<div class="lg-row">
<div class="lg-cell">当灭三法，</div>
<div class="lg-cell">见色不淨，</div>
<div class="lg-cell">此身如是，</div>
</div>
<!-- end of lg-row -->
<div class="lg-row">
<div class="lg-cell">幻伪不真，</div>
<div class="lg-cell">此名害法，</div>
<div class="lg-cell">五阴不牢，</div>
</div>
<!-- end of lg-row -->
<div class="lg-row">
<div class="lg-cell">已解不真，</div>
<div class="lg-cell">今还上迹。</div>
</div><!-- end of lg --></div>
<p>「如是。世尊！我今所觉正谓此耳。」</p>
<p>世尊告曰：「善哉！多耆奢！善能观察此五盛阴本。汝今当知，夫为行人当观察此五阴之本，皆不牢固。所以然者，当观此五盛阴时，在道树下成无上等正觉，亦如卿今日所观。」尔时，说此法时，坐上六十比丘漏尽意解。</p>
<p>尔时，尊者多耆奢闻佛所说，欢喜奉行。</p></div>
<div class='div-jing'><a id='mulu382' />
<p class='h2'>（一〇）</p>
<p>闻如是：</p>
<p>一时，佛在舍卫国祇树给孤独园。</p>
<p>尔时，僧迦摩长者子往至世尊所，头面礼足，在一面坐。是时，长者子白佛言：「唯愿世尊听在道次。」</p>
<p>是时，长者子即得为道，在闲静之处，剋己修行，成其法果。所以族姓子剃除鬚髮，出家学道：生死已尽，梵行已立，所作已办，更不复受胎，如实知之。是时，僧迦摩便成阿罗汉。是时，在闲静之处，便生此念：「如来出现甚为难遇，多萨阿竭时时乃出，亦如优昙鉢花时时乃出。此亦如是，如来出现于世时时乃有，一切行灭亦复难遇，出要亦难，爱尽、无欲、涅槃，此乃为要。」</p>
<p>尔时，僧迦摩妇母闻女聟作道人，不复着欲，捨于家累，又捐我女，如弃聚唾。尔时，此母往至女所，而语女曰：「汝聟实作道乎？」</p>
<p>其女报曰：「女亦不<span class='corr'>详</span>为作道不耶？」</p>
<p>其老母曰：「汝今可自庄严着好衣裳，抱此男、女，往至僧迦摩所。」尔时，母及女共相将至僧迦摩所。尔时，尊者僧迦摩在一树下结加趺坐。是时，妇、母二人在前，默然而立。</p>
<p>是时，老母及女观僧迦摩从头至足，而语僧迦摩曰：「汝今何故不与我女共语乎？今此儿女由汝而生，汝今所为实为非理，人所不许，汝今所思惟者，非是人行。」</p>
<p>是时，尊者僧迦摩即时便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「此外更无善，</div>
<div class="lg-cell">此外更无妙，</div>
</div>
<!-- end of lg-row -->
<div class="lg-row">
<div class="lg-cell">此外更无是，</div>
<div class="lg-cell">善念无过是。」</div>
</div><!-- end of lg --></div>
<p>是时，妇母语僧迦摩曰：「我女今有何罪？有何非法？今何故捨之出家学道？」</p>
<p>是时，僧迦摩便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「臭处不淨行，</div>
<div class="lg-cell">瞋恚好妄语，</div>
</div>
<!-- end of lg-row -->
<div class="lg-row">
<div class="lg-cell">嫉妬心不正，</div>
<div class="lg-cell">如来之所说。」</div>
</div><!-- end of lg --></div>
<p>是时，老母语僧迦摩曰：「非独我女而有此事，一切女人皆同此耳。舍卫城中人民之类，见我女者，悉皆意乱，欲与交通，如渴欲饮，覩无厌足，皆起想着。汝今云何捨之学道，方更谤毁？设汝今日不用我女者，汝所生男、女，还自录之。」</p>
<p>尔时，僧迦摩复说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我亦无男女，</div>
<div class="lg-cell">田业及财宝，</div>
</div>
<!-- end of lg-row -->
<div class="lg-row">
<div class="lg-cell">亦复无奴婢，</div>
<div class="lg-cell">眷属及营从。</div>
</div>
<!-- end of lg-row -->
<div class="lg-row">
<div class="lg-cell">独步无有侣，</div>
<div class="lg-cell">乐于闲静处，</div>
</div>
<!-- end of lg-row -->
<div class="lg-row">
<div class="lg-cell">行作沙门法，</div>
<div class="lg-cell">求于正佛道。</div>
</div>
<!-- end of lg-row -->
<div class="lg-row">
<div class="lg-cell">有男有女者，</div>
<div class="lg-cell">愚者所习行，</div>
</div>
<!-- end of lg-row -->
<div class="lg-row">
<div class="lg-cell">我常无我身，</div>
<div class="lg-cell">岂有男女哉。」</div>
</div><!-- end of lg --></div>
<p>是时，妇、母、男、女闻说此偈已，各作是念：「如我今日观察此意，必不还家。」复更观察从头至足，长歎息已，前自长跪，而作是语：「设身、口、意所造非法者，尽共忍之。」即遶三匝而退所在。</p>
<p>是时，尊者阿难到时，着衣持鉢，入舍卫城乞食，遥见老母及女而问之曰：「向者颇见僧迦摩乎？」</p>
<p>其老母报曰：「虽见亦不为见。」</p>
<p>阿难报曰：「颇共言语乎？」</p>
<p>老母报曰：「虽共言语，不入我意。」</p>
<p>是时，尊者阿难便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「欲使火生水，</div>
<div class="lg-cell">复使水生火，</div>
</div>
<!-- end of lg-row -->
<div class="lg-row">
<div class="lg-cell">空法欲使有，</div>
<div class="lg-cell">无欲欲使欲。」</div>
</div><!-- end of lg --></div>
<p>是时，尊者阿难乞食已，还詣祇树给孤独园。往至僧迦摩所，在一面坐。语僧迦摩曰：「已知如真法乎？」</p>
<p>僧迦摩报曰：「我已觉知如真法也。」</p>
<p>阿难报曰：「云何觉知如真法乎？」</p>
<p>僧迦摩报曰：「色者无常，此无常义即是苦；苦者即无我；无我者即是空也。痛、想、行、识皆悉无常，此无常义即是苦；苦即无我；无我者即是空也。此五盛阴是无常义；无常义者即是苦义；我非彼有，彼非我有。」是时，僧迦摩便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「苦苦还相生，</div>
<div class="lg-cell">度苦亦如是，</div>
</div>
<!-- end of lg-row -->
<div class="lg-row">
<div class="lg-cell">贤圣八品道，</div>
<div class="lg-cell">乃至灭尽处。</div>
</div>
<!-- end of lg-row -->
<div class="lg-row">
<div class="lg-cell">更不还此生，</div>
<div class="lg-cell">流转天人间，</div>
</div>
<!-- end of lg-row -->
<div class="lg-row">
<div class="lg-cell">当尽苦原本，</div>
<div class="lg-cell">永息无移动。</div>
</div>
<!-- end of lg-row -->
<div class="lg-row">
<div class="lg-cell">我今见空迹，</div>
<div class="lg-cell">如佛之所说，</div>
</div>
<!-- end of lg-row -->
<div class="lg-row">
<div class="lg-cell">今得阿罗汉，</div>
<div class="lg-cell">更不受胞胎。」</div>
</div><!-- end of lg --></div>
<p>是时，尊者阿难歎曰：「善哉！如真之法善能决了。」</p>
<p>是时，阿难便说此偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善守梵行迹，</div>
<div class="lg-cell">亦能善修道，</div>
</div>
<!-- end of lg-row -->
<div class="lg-row">
<div class="lg-cell">断诸一切结，</div>
<div class="lg-cell">真佛之弟子。」</div>
</div><!-- end of lg --></div>
<p>尔时，阿难说此偈已，即从坐起而去。往至世尊所，头面礼足，在一面立。</p>
<p>尔时，阿难以此因缘，具白世尊。尔时，世尊告诸比丘：「欲平等论阿罗汉，当言僧迦摩比丘是也。能降伏魔官属者，亦是僧迦摩比丘。所以然者，僧迦摩比丘七变往降魔，今方成道。自今已后，听七变作道。过此限者，则为非法。」</p>
<p>尔时，世尊告诸比丘：「我声闻中第一比丘能降伏魔，今方成道者，所谓僧迦摩比丘是。」</p>
<p>尔时，诸比丘闻佛所说，欢喜奉行。</p>
<p class='juan'>增壹阿含经卷第二十七</p></div></div>
</div><!-- end of div[@id='body'] -->
</body></html>
