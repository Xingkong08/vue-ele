<html xmlns="http://www.w3.org/1999/xhtml">
<head>
  <title>佛遗教经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'><a id='mulu53' />
<p class='h2'>八大人觉经</p><p class="byline">后汉沙门安世高译</p>
<p>为佛弟子。常于昼夜，至心诵念，八大人觉。</p>
<p>第一觉悟：世间无常，国土危脆；四大苦空，五阴无我；生灭变异，虚伪无主；是心恶源，形为罪藪；如是观察，渐离生死。</p>
<p>第二觉知：多欲为苦。生死疲劳，从贪欲起；少欲无为，身心自在。</p>
<p>第三觉知：心无厌足，惟得多求，增长罪恶。菩萨不尔，常念知足，安贫守道，惟慧是业。</p>
<p>第四觉知：懈怠坠落，常行精进，破烦恼恶，摧伏四魔，出阴界狱。</p>
<p>第五觉知：愚痴生死，菩萨常念；广学多闻，增长智慧，成就辩才，教化一切，悉以大乐。</p>
<p>第六觉知：贫苦多怨，横结恶缘。菩萨布施，等念怨亲，不念旧恶，不憎恶人。</p>
<p>第七觉悟：五欲过患，虽为俗人，不染世乐。常念三衣、瓦缽、法器，志愿出家，守道清白，梵行高远，慈悲一切。</p>
<p>第八觉知：生死炽然，苦恼无量。发大乘心，普济一切。愿代众生，受无量苦。令诸众生，毕竟大乐。</p>
<p>如此八事，乃是诸佛菩萨大人之所觉悟。精进行道。慈悲修慧，乘法身船，至涅槃岸，复还生死。度脱众生。以前八事，开导一切。令诸众生，觉生死苦，捨离五欲，修心圣道。</p>
<p>若佛弟子，诵此八事。于念念中，灭无量罪，进趣菩提，速登正觉，永断生死，常住快乐。</p>
<p>八大人觉经<span class='note-inline'>(终)</span></p></div>
</div><!-- end of div[@id='body'] -->
</body></html>
