<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml">
<head><title></title>
<link href="main.css" rel="stylesheet" type="text/css" />
</head>
<body>
<h2>颂赞</h2>
<p class="bodyContent">佛宝赞</p>
<p class="bodyContent">佛宝赞无穷，尘劫前证大雄。常住寂光悲心隆，垂迹度群蒙。为说机理双契法，震发九界瞆聋。灵山一会愿常逢，受记振宗风。</p>
<p class="bodyContent">法宝赞</p>
<p class="bodyContent">法宝实难量，空有体用圆彰。一尘不立万德昌，无住心生光。真俗互存互泯处，若何始能赞扬。证到得无所得方，堪称法中王。</p>
<p class="bodyContent">僧宝赞</p>
<p class="bodyContent">僧宝不可思，本迹凡圣难知。文殊曾为七佛师，示作寒山痴。凡僧力修戒定慧，担荷如来菩提。由此凡圣二洪仪，法道永传持。<a id="page374"></a>
</p>
<p class="bodyContent">药师佛像赞</p>
<p class="bodyContent">十二大愿德难量，称名即得脱苦缰。待到业尽情空后，东西原是一觉场。</p>
<p class="bodyContent">药师佛偈</p>
<p class="bodyContent">药师如来琉璃光，誓愿宏深世莫量。显令生善集福庆，密使灭恶消祸殃。拔苦必期二死尽，与乐直教万德彰。法界圣凡同归命，蒙恩速得证真常。</p>
<p class="bodyContent">阿弥陀佛像赞</p>
<p class="bodyContent">四十八愿度众生，逆恶归心也来迎。非是混滥无简择，怜彼是佛尚未成。</p>
<p class="bodyContent">阿弥陀经塔赞</p>
<p class="bodyContent">宝塔巍巍耸太空，无边法藏悉包融。极乐庄严全显现，弥陀光寿总形容。六方诸佛常赞叹，九界众生尽朝宗。归根结顶高深处，只在洪名一句中。<a id="page375"></a>
</p>
<p class="bodyContent">西方三圣像赞</p>
<p class="bodyContent">三圣各已证无心，无心遍应有心人。普引众生归极乐，身心了无起止痕。</p>
<p class="bodyContent">多宝塔赞</p>
<p class="bodyContent">多宝如来，为满宿愿。显实已竟塔涌现，显本为洪范。普令闻见，悉得登彼岸。</p>
<p class="bodyContent">观世音菩萨像赞</p>
<p class="bodyContent">遍尘刹国悉现身，尤怜娑婆世界人。不到众生皆成佛，莫息寻声救苦心。</p>
<p class="bodyContent">观世音菩萨偈赞</p>
<p class="bodyContent">观音誓愿妙难思，赴感应机不失时。救苦寻声磁吸铁，现身说法月印池。尘刹国中咸事济，娑婆界内更垂慈。深恩穷劫莫能赞，冀愍群萌普护持。</p>
<p class="bodyContent">观世音誓愿深，度生悉出苦轮。兴慈运悲遍刹尘，一一摄入普门。三十二应示现今，毕竟令证佛心。常念恭敬观世音，灾消吉庆临。<a id="page376"></a>
</p>
<p class="bodyContent">观音七回向偈</p>
<p class="bodyContent">愿此持诵胜功德，即蒙大士垂加被。消除自他宿现业，增长我人胜善根。永劫恒存大士心，遍界常行大士事。尽未来际作饶益，普令有情无祸害。</p>
<p class="bodyContent">愿以此功德，消除宿现业，增长诸福慧，圆成胜善根。所有刀兵劫，及与饥馑等，咸皆尽灭除，世界永升平。风雨常调顺，人民悉安宁，法界诸含识，同证无上道。</p>
<p class="bodyContent">庆祝观音偈</p>
<p class="bodyContent">端坐普陀常入禅，众生有叩遍垂怜。欲知感应玄妙义，请看一月印万川。</p>
<p class="bodyContent">改正俗传观音偈赞</p>
<p class="bodyContent">观音菩萨德最优，正法明佛久证修。浩浩宏恩被沙界，巍巍金佛立冠头。瓶中甘露涤沉垢，掌上祥光灭隐忧。遍尘刹感尘刹应，一月万川印现周。</p>
<p class="bodyContent">大势至菩萨像赞</p>
<p class="bodyContent">如子忆母勤念佛，都摄六根耳听著。若依大士此开示，因心各得契果觉。<a id="page377"></a>
</p>
<p class="bodyContent">大势至菩萨偈赞</p>
<p class="bodyContent">势至菩萨德无疆，辅弼弥陀作慈航。救苦直同观自在，导西不异普贤王。修因遍用根尘识，证果俱获圆通常。摄念佛人归净土，此恩永劫莫能忘。</p>
<p class="bodyContent">大势至利生深，专主念佛法门。如子忆母忆世尊，直下即蒙恩。因心果觉两相契，立刻返本还源。都摄六根妙难论，愿遍界流存。</p>
<p class="bodyContent">地藏菩萨像赞</p>
<p class="bodyContent">猗欤大士，誓愿宏深。愍念众生，长劫沉沦。悲运同体，慈起无缘。常处地狱，冀解倒悬。众生度尽，方证菩提。地狱未空，成佛无期。由此因缘，诸佛赞叹。况彼六道，能不悲恋。虚空有尽，誓愿无穷。欲报深恩，特印尊经。愿见闻者，同生净信。展转流通，利益无尽。</p>
<p class="bodyContent">地藏菩萨偈赞</p>
<p class="bodyContent">大士誓愿不可测，运悲周遍尘刹国。众生尽后誓方休，地狱空时愿始息。受化多成无上道，自身犹示声闻迹。只缘生佛性唯一，欲令同获究竟即。天台智者以六即释佛。一理即佛，二名字即佛，三观行即佛，四相似即佛，五分证即佛，六究竟即佛。</p>
<p class="bodyContent">地藏大慈悲，誓愿永无了期。所化成佛数难思，犹秉声闻仪。直待狱空生度尽，方肯示证菩提。恳祈冥显施恩资，海会预莲池。<a id="page378"></a>
</p>
<p class="bodyContent">弥勒菩萨偈赞</p>
<p class="bodyContent">慈无能胜补处尊，常居兜率演圆音。现身尘刹有谁识，融心法界许彼亲。袋中宝藏全倾出，笑颜等付者个人。愿偕弥陀垂接引，好令三会证一真。</p>
<p class="bodyContent">文殊师利菩萨偈赞</p>
<p class="bodyContent">文殊菩萨德难量，久成龙种上法王。因怜众生迷自性，特辅释迦振玄纲。为七佛师体莫测，作菩萨母用无方。常住寂光应众感，万川一月影咸彰。龙种上佛，乃文殊过去劫中成佛之名，出《首楞严三昧经》。龙种上尊王，另是一佛，须知。</p>
<p class="bodyContent">文殊辅法王，智慧非佛莫量。圆顿教中振玄纲，妙义彻底彰。闻者直下亡情见，达本菩提道场。愿如善财沐恩光，究竟证真常。</p>
<p class="bodyContent">普贤菩萨偈赞</p>
<p class="bodyContent">菩萨慈悲不可陈，圣凡悉使证圆因。一心不住超诸位，十愿导归继能仁。三乘咸令契果觉，群萌速得脱烦尘。恪遵大士清明诲，决定即生达本真。</p>
<p class="bodyContent">普贤行愿深，劝发菩提大心。三贤十地诸圣伦，令见弥陀尊。十大愿王若遵循，利益非佛莫陈。果觉因心相符泯，证清净法身。<a id="page379"></a>
</p>
<p class="bodyContent">智积菩萨像赞</p>
<p class="bodyContent">久侍多宝佛，来礼释迦尊。遍游尘刹佛国土，偏怜娑婆世界人。画像显通，助阐梁朝之佛化。现僧医病，大启唐相之信心。殿踞塔阴，登者即入如来之秘藏。井开山顶，饮者咸通般若之玄津。趺坐欲起，示行向上一路。拄杖卓竖，直指不二法门。虽非灵岩传心之嫡祖，实为苦海度生之嘉宾。</p>
<p class="bodyContent">智积菩萨赞</p>
<p class="bodyContent">民二十三年</p>
<p class="bodyContent">缅维菩萨，悲智洪深。下方常侍多宝尊，示迹遍刹尘。画像现身，灵岩道长存。</p>
<p class="bodyContent">净土宗祖堂赞</p>
<p class="bodyContent">民二十七年</p>
<p class="bodyContent">净土一宗，肇自普贤。震旦远公续法源，中外广流传。遍令圣凡，现生证涅槃。<a id="page380"></a>
</p>
<p class="bodyContent">远公大师像赞</p>
<p class="bodyContent">民二十四年</p>
<p class="bodyContent">缅维远公，乘愿再来。创立莲宗，畅佛本怀。俾诸凡夫，忆念佛名。仗佛慈力，带业往生。已断惑者，即证无生。证无生者，速圆佛乘。以果地觉，为因地心。感应道交，利益甚深。未见涅槃，即宣常住。未见行愿，普导西去。其所立法，暗与经合。护法菩萨，表自大觉。罗什举经，深加赞叹。西僧景仰，心香辄献。千余年来，不闻圆音。幸有遗教，尚可遵循。伏愿我公，又复示生。普引群伦，同登五清。印公遗文，模公道貌。庶几来哲，是则是效。</p>
<p class="bodyContent">莲宗十二祖赞颂</p>
<p class="bodyContent">晋初祖庐山东林慧远大师</p>
<p class="bodyContent">以特别法，永为世范。意旨暗合于《行愿》，中外流通遍。普令庸彦，大事即生办。</p>
<p class="bodyContent">肇启莲宗福震旦，畅佛本怀垂方便。圆音一阐士归庐，大法将弘神运殿。一切法门从此流，一切行门从此办。致令各宗尽朝宗，万川赴海依《行愿》。</p>
<p class="bodyContent">唐二祖长安光明善导大师</p>
<p class="bodyContent">师当唐初，各宗盛行。提倡净土惬群情，佛力谁与京？若肯投诚，西方定往生。<a id="page381"></a>
</p>
<p class="bodyContent">世传师是弥陀现，提倡念佛义周赡。切诫学者须撝谦，兼使极力生欣厌。解宜遍通一切法，行择机理双契干。念佛出光励会众，所说当作佛说看。</p>
<p class="bodyContent">唐三祖南岳般舟承远大师</p>
<p class="bodyContent">羸形垢面，侍弥陀傍。法照神游得观光，佛示其名坊。往嗣门墙，心法永传扬。</p>
<p class="bodyContent">般舟苦行世难堪，绝粮泥土作所餐。常将经要佛名号，遍书涂巷岩石间。念佛佛教特别法，来学以此令心安。天子闻名南向礼，故得道风四海传。</p>
<p class="bodyContent">唐四祖五台竹林法照大师</p>
<p class="bodyContent">缅维四祖，懿德堪钦。乐邦得师佛指陈，文殊示宿因。普令群伦，即生达本真。</p>
<p class="bodyContent">衡州钵中见圣境，台山一一悉亲造。净土得睹承远师，竹林恭承文殊教。并州佛声达宫闱，代宗遣使优旨诏。念佛之妙究如何？能令速成菩提道。</p>
<p class="bodyContent">唐五祖新定乌龙少康大师</p>
<p class="bodyContent">忌谈世谛，七岁不言。出言即便惊人天，广结净土缘。小儿为钱，各种九品莲。</p>
<p class="bodyContent">七岁绝未发一言，发言即称世尊号。一见善导西方文，方知净土堪倚靠。钱诱小儿念弥陀，未久道路佛声噪。念佛佛像从口出，有谁闻见不依教。<a id="page382"></a>
</p>
<p class="bodyContent">宋六祖杭州永明延寿大师</p>
<p class="bodyContent">《法华》一部，佛事百八。四重料拣利愚黠，万善作警察。普期超拔，往生极乐刹。</p>
<p class="bodyContent">视诸众生皆是佛，只顾救生忘国宪。赴市心乐颜不变，蒙赦得遂出家愿。日课佛事百八件，《法华》一部佛十万。若非大权示世间，法幢谁能如是建？</p>
<p class="bodyContent">宋七祖杭州昭庆省常大师</p>
<p class="bodyContent">道慕庐山，追踪莲社。刺血特将《净行》写，首辅归座下。百廿大雅，愿生效龙马。龙树，马鸣。</p>
<p class="bodyContent">慕庐山风立净社，爰因后世实行寡。百四一愿随事发，人各寝馈菩提者。首辅王旦既归依，公卿百廿受陶冶。阎浮虽则赞皇猷，何若乐邦得佛嘏。音假，福也。</p>
<p class="bodyContent">明八祖杭州云栖袾宏大师</p>
<p class="bodyContent">初住云栖，即灭虎患。旱请念佛雨慰盼，村民咸感叹。庀材开办，道场重兴建。</p>
<p class="bodyContent">幼闻念佛意颇快，末诫门徒莫捏怪。行为世则言世法，注重净土及规戒。砥柱狂澜契理机，阐明佛心祛蜂虿。普令具缚诸凡夫，仗佛慈力登莲界。<a id="page383"></a>
</p>
<p class="bodyContent">清九祖北天目灵峰智旭大师</p>
<p class="bodyContent">幼即信佛，随母礼诵。入塾宗宋遂放纵，读《竹窗》自讼。力弘大乘，冀同出陷阱。</p>
<p class="bodyContent">宗乘教义两融通，所悟与佛无异同。惑业未断犹坏器，经雨则化弃前功。由此力修念佛行，决欲现生出樊笼。苦口切劝学道者，生西方可继大雄。</p>
<p class="bodyContent">清十祖虞山普仁行策大师</p>
<p class="bodyContent">阐扬净土，恳切少俦。以深信愿竭诚修，心佛两相投。万念俱休，决定出苦邱。</p>
<p class="bodyContent">憨山宿愿尚未酬，故复示生作截流。呵斥修人天福者，直是阐提旃陀俦。佛我心性原不异，佛是已成我未修。欲得心佛两无差，当向忆佛念佛求。</p>
<p class="bodyContent">清十一祖杭州梵天实贤大师</p>
<p class="bodyContent">四十八愿，仰效弥陀。百八首诗胜楚歌，闻者厌娑婆。振起蹉跎，证波罗蜜多。</p>
<p class="bodyContent">深入经藏难亲证，彻悟心源力弘净。欲使世人知所以，作文作诗示佛令。发菩提心为前导，真信愿行为后劲。若能具此殊胜法，即生超凡而入圣。<a id="page384"></a>
</p>
<p class="bodyContent">清十二祖红螺资福际醒大师即彻悟大师</p>
<p class="bodyContent">遍通经史，冀为世导。一病方知不可靠，研穷各宗奥。均难证到，专主净土教。</p>
<p class="bodyContent">示众法语利益多，念佛伽陀悉包罗。全真成妄只此心，全妄成真亦非他。不变随缘宜随净，随缘不变莫随讹。人若依此义修持，光寿当同阿弥陀。</p>
<p class="bodyContent">彻悟禅师像赞</p>
<p class="bodyContent">民二十三年</p>
<p class="bodyContent">儒门之俊杰，佛家之魁雄，禅窟之巨狮，教海之神龙。研习慈贤而宏台教，住持禅刹而扇莲风。只期契机契理，不计门庭异同。发明作佛是佛之义，揭破执理废事之蒙。当此邪说横流之恶世，微公则何所适从？</p>
<p class="bodyContent">达磨祖师像赞</p>
<p class="bodyContent">特地西来传佛心，东土原多大乘根。自从只履西归后，儿孙遍界振玄音。</p>
<p class="bodyContent">济公禅师像赞</p>
<p class="bodyContent">为启众生真正信，故显种种大神通。不藉疯颠掩众目，何能常住振<a id="page385"></a>
 瞆聋？</p>
<p class="bodyContent">南屏宗乘颂</p>
<p class="bodyContent">醉菩提，菩提醉，无智之人莫逐队。若是错认定盘星，万劫泥犁常沉坠。愿学者，善简择，顺心逆迹最上策。傥无真正择法眼，决定有损而无益。</p>
<p class="bodyContent">贵池刘公鲁《猪齿臼佛记》赞</p>
<p class="bodyContent">民二十年</p>
<p class="bodyContent">一切众生，皆具佛性。由迷背故，遂失其正。起贪瞋痴，造杀盗淫。食他之肉，资己之身。杀业既结，历劫互戕。如来愍之，为作慈航。大启慈训，人犹不信。特示形仪，以期随顺。蛤蜊蚌壳，牛腰羊蹄。猪齿鳖腹，均有佛栖。有宋职氏，杀猪弃首。犬守四日，不敢下口。逐犬析骨，齿臼现佛。绀目螺发，俨然大觉。未杀之前，均谓是畜。既杀之后，方知是佛。是知杀生，不殊杀佛。即非佛现，亦未来佛。杀而食之，罪逾海岳。急宜痛戒，庶可解脱。晁氏兄弟，为文为赞。义理渊深，文词璀璨。天池书写，诸公题跋。永用警策，启牖后觉。既明此义，孰敢行杀？争地争城，遂息倾轧。贵池刘公，笃信佛法。保存徐书，题跋充洽。令嗣公鲁，持以相示。敬书数语，藉表我志。愿见闻者，吃素戒杀。定可现生，归极乐刹。<a id="page386"></a>
</p>
<p class="bodyContent">念诚大德像赞</p>
<p class="bodyContent">念公大德，冀复灵岩。劫后只身栖塔间，值彭公游山。许查寺田，渐致成名蓝。</p>
<p class="bodyContent">上海慈幼院新屋落成颂</p>
<p class="bodyContent">济济孤儿，头角峥嵘。若不救济，将无由生。既得教育，正器必成。或为工商，或读或耕。为贤为善，嘉会其亨。恪守道义，虽贱亦荣。何况不少，出格俊英。是知慈幼，利益深宏。子舆之言，实具深思。惟愿仁人，同怀慈悲。院屋虽成，常需不资。各为输将，以助成之。幼人之幼，己幼必奇。贤善相继，为世型仪。利人自利，因果如斯。勿或不信，佛语不欺。</p>
<p class="bodyContent">净土法门殊胜颂</p>
<p class="bodyContent">唯其法门殊胜故，智宜女士得往生。</p>
<p class="bodyContent">净土法门，有教无类。凡圣智愚，等蒙摄受。一切法门，皆仗自力。唯此一法，全仗佛力。佛力自力，天渊悬隔。信愿忆念，定生佛国。尽人信念，尽人往生。佛有誓愿，现有仪型。智宜女士，念佛心切。念未数年，竟蒙佛接。愿见闻者，各事修持。预莲池会，何乐如之？<a id="page387"></a>
</p>
<p class="bodyContent">徐蔚如居士西归颂</p>
<p class="bodyContent">猗欤徐君，宿具慧根。孝友仁慈，尽分敦伦。恪遵祖训，笃信佛法。修念佛行，冀生净刹。中年力任，刊刻藏典。续佛慧命，资密及显。时局不靖，弥切欣厌。乘愿西归，大事克办。蒙佛授记，即回娑婆。普引含识，同觐弥陀。</p>
<p class="bodyContent">沙公雪舫懿德颂</p>
<p class="bodyContent">民二十二年</p>
<p class="bodyContent">懿哉沙叟，宿根甚深。孝友仁慈，一乡同钦。年登八十，始修净土。圆发三心，期生上品。心具心造，心作心是。行解双融，理事一致。故得临终，安然而逝。顶暖容光，用示实诣。</p>
<p class="bodyContent">屈子建居士西归颂</p>
<p class="bodyContent">民二十年</p>
<p class="bodyContent">佛心众生心，本体原无二。由迷悟因缘，非异而成异。傥肯背尘劳，兼持佛圣号。一得生西方，觉岸当亲到。懿哉子建翁，宿根深复深。世善家托质，忠恕以居心。好义而轻财，亲疏等周赡。更有出格处，专以佛为念。净业已成熟，预知某时去。眷属咸一心，念佛以相助。故得承佛力，往生极乐国。遗相愈光华，人各称奇特。末世诸行人，欲出生死阱。唯念佛一法，现生可入圣。撮举其大略，永贻诸后昆。冀悉追先德，觐弥陀世尊。<a id="page388"></a>
</p>
<p class="bodyContent">张冕堂居士懿行颂</p>
<p class="bodyContent">民二十年</p>
<p class="bodyContent">猗欤冕堂公，乘愿而示生。当此弥天劫，海陆遍虎鲸。人民遭吞噬，发心为肃清。因兹入军界，以德训众兵。仁义为战具，因果作干城。凡所驻扎处，来苏腾颂声。除暴安良善，宏法度有情。魔外既摧伏，佛日得照明。厌武从文职，宓琴得常鸣。政简多闲暇，念佛有定程。指爪画三圣，精妙莫与京。凡有见闻者，心向极乐倾。作佛心是佛，《观经》义深宏。世出世间事，一本于至诚。普愿各界人，闻风俱兴行。庶几从此后，天下常太平。</p>
<p class="bodyContent">周母徐老太太懿行颂</p>
<p class="bodyContent">民二十年</p>
<p class="bodyContent">猗欤周母，宿有慧根。事亲抚弟，誉著乡村。来归于周，相夫以仁。改革先业，慈德莫伦。持家教子，经商善举。凡所筹画，悉合情理。心存利济，财法并施。振恤开导，无微不至。一生所积，收据盈箧。儒符大同，释契四摄。二妃三太，高风未泯。爰书大略，贻范后人。</p>
<p class="bodyContent">张珊贞烈女颂</p>
<p class="bodyContent">天地之正气，人当大展施。男女虽有异，此理固无差。以同具佛性，即所谓秉彝。但得善扩充，作圣由此基。堪嗟近世人，欲以夏为夷。男<a id="page389"></a>
 女之范围，尽力弃靡遗。恋爱称高尚，贞节谓瑕疵。直欲举世人，与禽兽齐驰。伟哉张珊贞，矢死志莫移。既不蒙母谅，以翦而自剺。虽是农家女，足为闺阃仪。以身辅名教，可云大丈夫。其人虽已逝，贞德无泯期。惜未知佛法，终难出凡篱。果能生信愿，志心念阿弥。必蒙佛接引，往生七宝池。见佛闻妙法，渐进证菩提。尽未来际劫，常为天人师。</p>
<p class="bodyContent">婺源程志鹏居士懿行颂</p>
<p class="bodyContent">民二十二年</p>
<p class="bodyContent">生今之世，行古之道。为乡邑之仪型，守濂洛之志操。深信佛法，不袭阴奉阳违之愆。愿生莲邦，卒获感应道交之妙。噫！若斯人者，诚中流之砥柱，迷途之善导。爰书大略，为后来告。</p>
<p class="bodyContent">齐庾南公暨金夫人百岁冥寿颂</p>
<p class="bodyContent">齐公孝友德超群，夫人更能助芳芬。勿谓平生作商贾，须知通身荷斯文。斯文诚可风一世，惜未闻法悟心源。幸有儿孙贤且孝，荐亲期归极乐天。极乐之乐乐无央，常时亲侍古觉皇。忍证无生乘悲愿，特来此界作慈航。慈航泛入苦海中，普令归西而舍东。自利利他圆满日，当于法界称大雄。<a id="page390"></a>
</p>
<p class="bodyContent">普为现在印送及永远流布文钞者回向颂</p>
<p class="bodyContent">民十六年</p>
<p class="bodyContent">净土法门，是法界藏。机理双契，最为无上。等觉大圣，逆恶小凡。律教禅密，普遍包涵。十方诸佛，尽劫宣扬。妙义奇勋，尚难周详。况我凡庸，偶有发挥。地尘海滴，微乎其微。自谅陋劣，非佛莫度。亦有同志，唯此是务。由是故有，种种芜语。聊摅愚诚，岂宏净土。因诸居士，为利初机。数次刊布，冀有所依。有叶德广，出资三千。拟作印费，期广流传。八月长围，陕垣堪悲。围解求救，尽数济饥。凡有善士，随意捐助。三五千部，尚可凑数。愿出资人，及读诵者。消除业障，增崇福祉。家门清吉，身心安康。生入圣域，没往西方。先亡祖妣，历劫怨亲。俱蒙佛慈，获本妙心。兵戈永息，礼让兴行。人民安乐，天下太平。四恩总报，三有齐资。法界众生，同证菩提。</p>
<p class="bodyContent">白矾救命神效方</p>
<p class="bodyContent">白矾，又名明矾，或名矾石。</p>
<p class="bodyContent">凡误食河豚，及其他一切毒物。或因事故逼迫，意欲轻生自尽，吞吃鸦片、砒霜、藤黄，一切能坏人脏腑，令人毙命各毒物，及服错了毒药等。均可用白矾一块，打碎，用开水冲化，再对凉水几碗，只要矾水保存浓厚酸涩性味乃可。即令患者，服此矾水几碗，不到一刻钟，便可将所食毒物，沤吐净尽，即得保全生命。纵使服毒时间过久，多灌矾水入肚，或亦仍可救治。即脏腑已坏，挽救不及，亦无所害。<a id="page391"></a>
</p>
<p class="bodyContent">按白矾，性凉，味酸涩，解诸毒，故极对症。霍乱症，亦可以此救治。此由天津冯文符医士，历十余年之经验，百发百中，屡见神效。印单广传，以期普救，实仁人君子之用心。且白矾随地可买，价又便宜。愿阅者留心，方便救人，功德不可思议。即以此救人功德，回向西方，亦可作增上胜缘。</p>
</body>
</html>
