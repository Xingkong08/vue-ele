<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" lang="zh-CN">
<head><title></title>
<link href="main.css" rel="stylesheet" type="text/css" />
</head>
<body>
<h2>杂著</h2>
<p class="bodyContent">临终三大要</p>
<p class="bodyContent">民十九年</p>
<p class="bodyContent">世间最可惨者，莫甚于死，而且举世之人，无一能幸免者，以故有心欲自利利人者，不可不早为之计虑也。实则死之一字，原是假名，以宿生所感一期之报尽，故舍此身躯，复受别种身躯耳。不知佛法者，直是无法可设，只可任彼随业流转。今既得闻如来普度众生之净土法门，固当信愿念佛，预备往生资粮，以期免生死轮回之幻苦，证涅槃常住之真乐。其有父母兄弟，及诸眷属，若得重病，势难痊愈者，宜发孝顺慈悲之心，劝彼念佛求生西方，并为助念，俾病者由此死已，即生净土，其为利益，何能名焉？今列三要，以为成就临终人往生之据。语虽鄙俚，意本佛经，遇此因缘，悉举行焉。言三要者：第一，善巧开导安慰，令生正信。第二，大家换班念佛，以助净念。第三，切戒搬动哭泣，以防误事。果能依此三法以行，决定可以消除宿业，增长净因，蒙佛接引，往生西方。一得往生，则超凡入圣，了生脱死，渐渐进修，必至圆成佛果而后已。如此利益，全仗眷属助念之力。能如是行，于父母，则为真孝。于兄弟、姊妹、则为真弟。于儿女，则为真慈。于朋友，于平人，则为真义真惠。以此培自己之净因，启同人之信向，久而久之，何难相习成风乎哉？今为一一条<a id="page392"></a>
 陈，庶不至临时无所适从耳。</p>
<p class="bodyContent">第一，善巧开导安慰，令生正信者。切劝病人，放下一切，一心念佛。如有应交代事，速令交代。交代后，便置之度外，即作我今将随佛往生佛国，世间所有富乐眷属种种尘境，皆为障碍，致受祸害，以故不应生一念系恋之心。须知自己一念真性，本无有死。所言死者，乃舍此身而又受别种之身耳。若不念佛，则随善恶业力，复受生于善恶道中。善道，即人，天。恶道，即畜生，饿鬼，地狱。修罗，则亦名善道，亦名恶道，以彼修因感果，均皆善恶夹杂故也。若当临命终时，一心念南无阿弥陀佛，以此志诚念佛之心，必定感佛大发慈悲，亲垂接引，令得往生。且莫疑我系业力凡夫，何能以少时念佛，便可出离生死，往生西方？当知佛大慈悲，即十恶五逆之极重罪人，临终地狱之相已现，若有善知识教以念佛，或念十声，或止一声，亦得蒙佛接引，往生西方。此种人念此几句，尚得往生，又何得以业力重，念佛数少，而生疑乎？须知吾人本具真性，与佛无二，但以惑业深重，不得受用。今既归命于佛，如子就父，乃是还我本有家乡，岂是分外之事。又佛昔发愿：“若有众生，闻我名号，志心信乐，乃至十念，若不生者，不取正觉。”以故一切众生，临终发志诚心，念佛求生西方者，无一不垂慈接引也。千万不可怀疑，怀疑即是自误，其祸非小。况离此苦世界，生彼乐世界，是至极快意之事，当生欢喜心。千万不可怕死，怕死则仍不能不死，反致了无生西之分矣。以自心与佛相违反故，佛虽具大慈悲，亦无奈不依佛教之众生何。阿弥陀佛万德洪名，如大冶洪炉。吾人多生罪业，如空中片雪。业力凡夫，由念佛故，业便消灭。如片雪近于洪炉，即便了不可得。又况业力既消，所有善根，自然增长殊胜，又何可疑其不得生，与佛不来接引乎？如此委曲宛转开导安慰，病人自可生正信心，此系为病人所开导者。至于自己所应尽孝致诚者，亦唯在此，切不可随顺俗情，求神问医。大命将尽，鬼神医药，岂能令其不死乎？既役情于此种无益之事，则于念佛一事，便纷其诚恳，而<a id="page393"></a>
 莫由感通矣。许多人于父母临终，不惜资财，请许多医生来看，此名卖孝，欲世人称我于父母为能尽孝。不知其天地鬼神，实鉴其心。故凡于父母丧葬等事，过于张罗者，不有天灾，必有人祸。为人子者，宜注重于亲之神识得所，彼世俗所称颂，固不值明眼人一哂，况极意邀求，以实罹不孝之大咎乎？</p>
<p class="bodyContent">第二，大家换班念佛，以助净念者。前已开导病人，令生正信。然彼病人，心力孱弱，勿道平素绝不念佛之人，不易相继长念，即向来以念佛为事者，至此亦全仗他人相助，方能得力。以故家中眷属，同应发孝顺慈悲之心，为其助念佛号。若病尚未至将终，当分班念。应分三班，每班限定几人。头班出声念，二三班默持。念一点钟，二班接念，头班，三班默持。若有小事，当于默持时办。值班时，断断不可走去。二班念毕，三班接念，终而复始，念一点钟，歇两点钟，纵经昼夜，亦不甚辛苦。须知肯助人净念往生，亦得人助念之报。且莫说是为父母尽孝应如是，即为平人，亦培自己福田，长自己善根，实为自利之道，不徒为人而已。成就一人往生净土，即是成就一众生作佛，此等功德，何可思议？三班相续，佛声不断。病人力能念，则随之小声念，不能念，则摄耳谛听，心无二念，自可与佛相应矣。念佛声不可太高，高则伤气，难以持久。亦不可太低，以致病人听不明白。不可太快，亦不可太慢。太快则病人不能随，即听亦难明了。太慢则气接不上，亦难得益。须不高不低，不缓不急，字字分明，句句清楚。令病者字字句句，入耳经心，斯易得力。念佛法器，唯用引磬，其他一切，概不宜用。引磬声清，听之令人心地清净。木鱼声浊，故不宜用于临终助念。又宜念四字佛号。初起时，念几句六字，以后专念阿弥陀佛四字，不念南无，以字少易念。病人或随之念，或摄心听，皆省心力。家中眷属如此念，外请善友亦如此念，人多人少均如此念。不可一起念，歇歇又念，致令病人，佛念间断。若值饭时，当换班吃，勿断佛声。若病人将欲断气，宜三班同念。直至气断以后，又复分班念三点<a id="page394"></a>
 钟，然后歇气，以便料理安置等事。当念佛时，不得令亲友来病人前，问讯谕慰。既感情来看，当随念佛若干时，是为真实情爱，有益于病人。若用世间俗情，直是推人下海，其情虽可感，其事甚可痛。全在主事者明道理，预令人说之，免致有碍面情，及贻害病人，由分心而不得往生耳。</p>
<p class="bodyContent">第三，切戒搬动哭泣，以防误事者。病人将终之时，正是凡、圣、人、鬼分判之际，一发千钧，要紧之极。只可以佛号，开导彼之神识，断断不可洗澡、换衣，或移寝处。任彼如何坐卧，只可顺彼之势，不可稍有移动。亦不可对之生悲感相，或至哭泣。以此时身不自主，一动则手足身体，均受拗折扭挒之痛，痛则瞋心生，而佛念息。随瞋心去，多堕毒类，可怖之至。若见悲痛哭泣，则情爱心生，佛念便息矣。随情爱心去，以致生生世世，不得解脱。此时，所最得益者，莫过于一心念佛。所最贻害者，莫过于妄动哭泣。若或妄动哭泣，致生瞋恨，及情爱心，则欲生西方，万无有一矣。又人之将死，热气自下至上者，为超升相。自上至下者，为堕落相。故有顶圣，眼天生、人心、饿鬼腹、畜生膝盖离，地狱脚板出之说。然果大家至诚助念，自可直下往生西方。切不可屡屡探之，以致神识未离，因此或有刺激，心生烦痛，致不得往生。此之罪过，实为无量无边，愿诸亲友，各各恳切念佛，不须探彼热气，后冷于何处也。为人子者，于此留心，乃为真孝。若依世间种种俗情，即是不惜推亲以下苦海，为邀一般无知无识者，群相称赞其能尽孝也。此孝与罗刹女之爱，正同。《经》云：“罗刹女食人，曰：‘我爱汝，故食汝。’”彼无知之人之行孝也，令亲失乐而得苦，岂不与罗刹女之爱人相同乎？吾作此语，非不近人情，欲人各于实际上讲求，必期亡者往生，存者得福，以遂孝子贤孙亲爱之一片血诚，不觉其言之有似激烈也。真爱亲者，必能谅之。</p>
<p class="bodyContent">顶圣、眼天生等者，谓人气已断，通身冷透，唯头顶独热者，则必超凡入圣，了生脱死也。眼天生者，若眼及额颅处独热，则生天道。心处独热，则生人道。肚腹独热，则生饿鬼道。膝盖独热，则生畜生道。脚板<a id="page395"></a>
 独热，则生地狱道。此由人在生时，所造善恶二业，至此感现如是，非可以势力假为也。是时若病人能志诚念佛，再加眷属善友助念之力，决定可以带业往生，超凡入圣耳。不须专事探试征验，以致误事也。至嘱，至祷。</p>
<p class="bodyContent">净土指要</p>
<p class="bodyContent">民二十年</p>
<p class="bodyContent">净土法门，乃如来一代时教中之特别法门。三根普被，利钝全收。等觉菩萨，不能超出其外。逆恶罪人，亦可预入其中。不断惑业，得出轮回。即此一生，定登佛国。末世众生，根机陋劣，舍此法门，其何能淑？凡修净业者，第一必须严持净戒，第二必须发菩提心，第三必须具真信愿。戒为诸法之基址，菩提心为修道之主帅，信愿为往生之前导。净土法门，以信、愿、行三法为宗。非信何由发愿，非愿何由起行，非持名妙行，何由证所信而满所愿。得生与否，全由信愿之有无；品位高下，全由持名之深浅。信、愿、行，如鼎三足，缺一则蹶。若不注重信愿，唯期持至一心，纵令深得一心，亦难了生脱死。何以故？以烦惑未尽，不能仗自力了生死；信愿既无，不能仗佛力了生死。世有好高务胜者，每每侈谈自力，藐视佛力。不知从生至死，无一事不仗人力，而不以为耻。何独于了生死一大事，并佛力亦不愿受，丧心病狂，一至于此？净宗行者，所当切戒。至于修持法则，常当如子忆母，行住坐卧，语默周旋，一句佛号，绵绵密密，任何事缘，不令间断。都摄六根，净念相继。能如是者，决定往生。又须心念仁恕，气象浑穆。忍人所不能忍，行人所不能行。代人之劳，成人之美。常思己过，莫论人非。等觉菩萨，二六时中，礼十方佛，忏<a id="page396"></a>
 除宿业。况在凡地，常当惭愧，何敢自恃。若自恃者，纵有修持，皆属魔业。如是之人，切勿亲近，免致日久，与之俱化。直须守定宗旨，不随经教及善知识语言所转，舍此别修也。此之法门，乃十方三世一切诸佛，上成佛道，下化众生，成始成终之总持法门。一切法门，无不从此法界流；一切行门，无不还归此法界。故得九界同归，十方共赞，千经俱阐，万论均宣。吾辈末学，何可立异，以取自误误人之罪愆乎。愿深思之，愿深思之。</p>
<p class="bodyContent">林文忠公行舆日课发隐</p>
<p class="bodyContent">民二十三年</p>
<p class="bodyContent">详观古之大忠大孝，建大功，立大业，道济当时，德被后世，浩气塞天地，精忠贯日月者，皆由学佛得力而来。世儒不知道本，只见已然之迹，而不知其所以然之心。致其本隐而不显，潜而不彰。以拘儒忌佛，故多主于潜修密证，不自暴露。若详审其行迹，必有不可掩者。其子孙若非具正知见，必惟恐为俗儒所讥，亦不肯为之阐发耳。以此因缘，致潜德幽光，湮没无闻者多多矣。《旧唐书》，凡佛法事迹，及士大夫与高僧往还之言论，俱择要以载。欧阳修作《新唐书》，删去二千余条。《五代史》亦然。盖惟恐天下后世，知佛法有益于身心性命，国家政治，而学之也。其他史官，多是此种拘墟之士。故古大人之潜修而密证者，皆不得而知焉。林文忠公则徐，其学问、智识、志节、忠义，为前清一代所仅见。虽政事冗繁，而修持净业，不稍间断。以学佛，乃学问、志节、忠义之根本。此本既得，则泛应曲当，举措咸宜，此古大人高出流辈之所由来也。一日文忠公曾孙翔，字璧予者，以公亲书之《弥陀》、《金刚》、<a id="page397"></a>
 《心经》、《大悲》、《往生》各经咒之梵册课本见示。其卷面题曰：“净土资粮。”其匣面题曰：“行舆日课。”足知公潜修净土法门，虽出入往还，犹不肯废。为备行舆持诵，故其经本只四寸多长，三寸多宽。其字恭楷，一笔不苟。足见其恭敬至诚，不敢稍涉疏忽也。其经每面六行，每行十二字。璧予以先人手泽，恐久而湮没，作书册本而石印之。以期散布于各界人士，俾同知文忠公一生之修持，庶可当仁不让，见贤思齐，因兹同冀超五浊而登九品焉。命光略叙原委。光幼即闻公之名而向往之，今知其修持如此之严密，诚所谓乘愿再来，现宰官身而说法者。愿见闻者，一致进行，同步后尘，则国家幸甚，人民幸甚。</p>
<p class="bodyContent">家庭教育为天下太平之根本发隐</p>
<p class="bodyContent">民二十七年</p>
<p class="bodyContent">世乱极矣，人各望治，不知其本，望亦徒劳。其本所在，急宜知之。家庭母教，乃是贤才蔚起，天下太平之根本。不于此讲求，治何可得乎。母教第一是胎教，胎教乃教于禀质之初。凡女人受孕之后，务必居心动念行事，唯诚唯谨，一举一动，不失于正。尤宜永断腥荤，日常念佛，令胎儿禀受母之正气，则其生时，必安乐无苦。所生儿女，必相貌端严，性情慈善，天姿聪明。及至初开知识，即为彼说做人之道理。如孝、弟、忠、信、礼、义、廉、耻等，及三世因果之罪福，六道轮回之转变。俾彼心中常常有所恐怖，有所冀慕。再令念佛、念观世音，以期增福增寿，免灾免难。不许说谎话，说是非，打人骂人。不许遭践字纸，遭践五谷，遭践一切东西。不许乱吃食物。不许与同里群儿聚戏。稍长，即令熟读《太上感应篇》、《文昌阴骘文》、《关帝觉世经》，俾知有所师法，有所禁<a id="page398"></a>
 戒。一一为其略说大意，以为后来读书受益之前导。幼时如是，愈读书愈贤善，不患不到圣贤地位，光宗耀祖也。否则任性骄惯，养成败类，纵有天姿，亦不知读书为学圣贤，则读的书愈多愈坏。古今大奸大恶之人，皆是有好天姿、大作用之人。只因伊父母、先生，均不知教学圣贤，躬行实践。止令学文字，为应世谋利禄之据，其智识之下劣，已到极底。以驯至于演出废经废伦，争城争地，互相残杀之恶剧。此种祸乱，皆彼父母、先生，不知教子弟之道所致。自己纵无大恶，而坏乱世道人心之罪，当与彼子弟同受恶报于永劫矣。吾故曰：“教子为天下太平之根本，而教女为尤要。”以人之幼时，专赖母教。父不能常在家内，母则常不离子。母若贤慧，则所行所言，皆足为法。见闻已熟，心中已有成规。再加以常常训诲，则习已成性。如镕金铸器，模型若好，器决不会不好，以故教女比教子尤为紧要也。以贤母由贤女而来，若无贤女，何由而有贤母？无贤母，又何由而得贤子女哉？此种极平常之道理，人人皆能为之，所痛惜者，绝少提倡之人，俾为母者，唯知溺爱，为父者亦无善教。及至入塾读书，为师者亦由幼时未闻此义，故亦绝不知读书为学圣贤，不教生徒躬行实践圣贤所说之道。但只学其文字，以为谋利禄计。而不知学圣贤有莫大之利益，自己与子孙，生生世世，受用不尽。谋利禄，谋之善，不过现生得小富贵而已。谋之不善，现生身败名裂，子夭孙绝者，比比皆是。人与天地共称三才者，以有以先觉觉后觉，继往圣，开来学之功能，故得此尊称。若不以学圣贤为事，则是行肉走尸。唯知饮食男女之乐，则与禽兽何异？人之一字，尚是冒名，况与天地共称三才乎？然人性本善，人皆可以为尧舜，人皆可以作佛。而不能为尧舜，不能作佛者，只有性德，无有克己复礼，闲邪存诚，及修戒定慧，断贪瞋痴之修德耳。此之修德，最初由贤父母师长而启发之，继则自己孜孜矻矻，努力修持。虽未能即到尧舜与佛之地位，其去下愚之人，日在人欲中埋没者，已天渊悬殊矣。《书》云：“惟圣罔念作狂，惟狂克念作圣。”《经》云：“迷则佛即众<a id="page399"></a>
 生，悟则众生即佛。”幸其为尧、舜，作佛之机在我，有血性汉子，岂肯以此性德，任人欲所锢蔽，永为沉沦苦海之下愚众生乎？愿世之为父母，为师长，为儿女生徒者，各各勉之，则吾国幸甚，全球幸甚。</p>
<p class="bodyContent">婺源翀田佛光分社发隐</p>
<p class="bodyContent">民二十年</p>
<p class="bodyContent">佛光者，心光也。此之心光，生佛同具，平等一如，佛不加增，生不加减。以故世尊初成正觉，深叹一切众生，皆具如来智慧德相也。但以从未悟故，不免以智慧德相，作无明业识，迷心逐境，背觉合尘。犹如长夜趋走，不见正道，不是撞墙磕壁，便是堕坑落壍，轮回六道，了无出期。如来愍之，示生世间，成等正觉，随顺机宜，演说诸法。示一心之体相，说三世之因果，世出世法，无不周备。又欲普利三根，特开净土一门，俾一切若圣若凡，同于现生，仗佛慈力，往生西方。以之超凡入圣，了生脱死，得以亲证生佛同具之心光，与无量光寿之性体。而又复垂慈接引于尽未来际，以期法界众生，同沐佛光，同证心光，光光相映，成一常寂光世界而后已。此易园居士所立佛光社之本原也。至于社中所提倡者，并不另起炉灶，即在吾人伦常日用中，各各敦笃而实践之。所谓父慈，子孝、兄友、弟恭、夫和、妇顺、主仁、仆忠，一一恪尽己分。如是，则便是诸恶莫作，众善奉行之善人。又于周旋云为，行住坐卧中，执持一句阿弥陀佛圣号。以佛之万德洪名，熏己之无明业识，熏之久久，则即无明业识，成智慧德相。清凉国师云，凡夫颛蒙念佛，念至其极，即能潜通佛智，暗合道妙者，此之谓也。况以深信切愿感佛，佛以慈悲誓愿摄受，故得感应道交，万修万去矣。如来之慈，法门之妙，无以复加，非<a id="page400"></a>
 有宿根，莫能得遇。易园居士，既深得其益，复以劝导邑人，同修此法。由是而业消智朗以往生者，并仗佛慈力带业往生者，何可胜数？以故翀田诸善士，闻风兴起而踵行之，特立分社，以期就近居民，同沐佛光，同生极乐。足见人同此心，心同此理，多生多劫，深植善根也。须知佛法，本是心法，为一切世间诸法之本。若知佛法，则世间格、致、诚、正、修、齐、治、平之道，悉得究竟圆满。否则终在枝叶上排布，而于根本，终未能得其实益。以之为身谋，不能出躯壳之外。以之为国谋，不能畅大同之风。上焉者尚且如是，下焉者又何待言？愚夫愚妇，果能依佛所说之净土法门修持，生则尽谊尽分而为贤善，没则高登九莲而了生死。下焉者尚如是，况上焉者乎？愿预社诸善信，及现、未见闻者，同秉心光而扬佛光，则社会幸甚，天下幸甚。</p>
<p class="bodyContent">婺源县内成立佛光分社发隐</p>
<p class="bodyContent">民二十二年</p>
<p class="bodyContent">佛光者，心光也。此之心光，在凡不减，在圣不增。只因众生从未悟故，不能得其受用，反承此心光之力，起惑造业，轮回六道，了无止息。故佛随众生之机，为其说四谛，十二因缘，六度等因果法门，及湛寂圆融，常乐我净等深妙理性。俾众生依之而修，自有圆满菩提之一日，而究竟亲证此心光，得以普照法界也。因果一法，儒教亦极注重。故孔子赞《周易》，最初即曰：“积善之家，必有余庆；积不善之家，必有余殃。”末后则曰：“一阴一阳之谓道。”夫积善积不善，因也。余庆余殃，则果矣。佛所说三世因果，六道轮回，乃发挥因果之究竟者。有谓因果为小乘，而不肯提倡者，是皆专事空谈，不修实德者。如来成正觉，众生<a id="page401"></a>
 堕恶道，皆不出因果之外，何得独目之为小乘乎？其曰：“一阴一阳之谓道。”此所谓道，果何道也？非诚明合一之道乎？诚即明德，乃吾人即心本具不生不灭之妙性，乃性德也。由无克复之功夫，则不能显现，故谓之为阴。明，即明明德之上一明字，乃朝乾夕惕，兢业修持之功夫，即修德也。修德之事显著，故谓之为阳。修德功极，性德圆彰，诚明合一，即所谓明明德而止至善也。前此之工夫，为格、致、诚、正、修。后此之事业，为齐、治、平。然此诚明合一，明明德而止至善，以迄于齐、治、平，非徒能如是也，固自有使之不能不如是者在也。何为使之不能不如是者，即所谓三世因果，六道轮回也。人虽至愚，决无好凶恶吉，幸灾乐祸者。闻积善必有余庆，积不善必有余殃，贤者必益加勤修，不肖者亦必勉力为善。勉为既久，则业消而智朗，过无而德明，昔为不肖，今为大贤。是知诚明之道，于自修则已具足，于教人，非以因果相辅而行，亦不易尽人悉各依从也。合因果诚明二法，方为圣人继天立极，垂型万世之道，亦即自心本具之光，与普照法界之佛光也。不慧常曰：“因果者，世出世间圣人，平治天下，度脱众生之大权也。”欲挽劫运而救人心，不于此注意，犹缘木而求鱼也。宋儒气量褊小，窃取佛经要义，发挥儒先圣人心法。欲后之学者，不闻佛法，故阴奉阳违，而特加辟驳，谓佛所说之因果轮回，实无其事，乃藉此以骗诱愚夫妇奉彼之教耳。由辟佛故，虽圣人所说之因果，及《史》、《汉》所说之生死轮回，各事迹，均不提及。唯以尽谊尽分，正心诚意，为治己治人治国之本。且谓人死之后，形既朽灭，神亦飘散，纵有剉斫舂磨，将何所施？且神既飘散，谁复托生？如此说者，不但悖佛，亦大悖《四书》、《五经》，及《史》、《汉》所载托生变化诸事迹。特欲以此关闭后学，冀其永世不闻佛法，则己之所得，人莫能知，儒教亦可由此兴盛。不知根本既伤，枝叶何茂？自兹以后，维持世道人心之法，止尽谊尽分，正心诚意而已。其督责人不能不尽谊尽分，正心诚意之善恶因果事理，完全废之。世之大贤少而中下多，果以因果为<a id="page402"></a>
 虚无，以人死为永灭，遂塞中下人勉力为善之路，大开狂妄者肆无忌惮之端。及至欧风一至，勃然景从，又复变本加厉。竟至废经废伦，废孝免耻，尚自矜夸，不知惭愧。使因果之理，不加破斥，谁肯倡此恶剧，以招永堕恶道之报乎？诸先生只知以此卫儒，而未意及因此灭儒也。学说误人，甚于洪水猛兽，可不惧哉？近来世风日下，有心人各各提倡学佛。婺源由江易园居士提倡以来，一方人士，群起而和，所有分社，已有数处。良以蒙佛慈光，因兹改恶修善者，消灾愈病者，贼寇多不至，疫疠多不行，雨旸不时，念佛祷而即应者。其一方之人，服易园之说，如七十子之服孔子也。今则县城亦立分社，于开始前，齐用修居士，祈不慧略述佛光或隐或显之大致。故为陈其八九百年来之事迹，俾后哲有所鉴焉。至于所必致力而实行者，则为敦伦尽分，闲邪存诚，诸恶莫作，众善奉行。守孝、弟、忠、信、礼、义、廉、耻之八德，措格、致、诚、正、修、齐、治、平之八事。又复发菩提心，信愿念佛，自行化他，同生西方，同证无量寿，无量光。俾各各心光，与常寂光之佛光，及杏坛泗水之心光，交辉互映，则国家幸甚，法道幸甚。</p>
<p class="bodyContent">人字发隐</p>
<p class="bodyContent">民二十七年为一弟子说</p>
<p class="bodyContent">人为倮虫之长，身不过数尺，寿不过数旬，竟与高厚悠久莫测之天地，并称三才，其义何属？须知才者，德能之称。天以普覆万物，生成化育为德能；地以普载万物，含养滋培为德能；人以赞天地之化育，继往圣，开来学为德能。设无人之德能，则天地之德能犹有所憾。由得人参赞继开之德能，俾天地之德能，圆满充足，竖穷三际，横遍十方。人与天<a id="page403"></a>
 地并称三才者，此也。人之德能，大端有四：人者，仁也。仁慈恻隐，自利利他，故名为人。人者，忍也。忍劳忍苦，担当柱地撑天之事，故名为人。人者，任也。力任孝、弟、忠、信、礼、义、廉、耻之八德，俾无所歉缺，故名为人。此八事，匹夫匹妇皆能为之。此乃参赞化育，继往开来，撑柱天地之大事。若一疏忽，或亡一二，或八字俱亡，则成冒名之伪人，非与天地并名三才之真人矣。若能类推，则希圣希贤，学佛学祖，有余裕矣。人者，尽也。尽儒教伦常之道以敦伦，尽佛教心性之道以证心，故名为人。人之义，大矣哉。愿一切同伦，各各担荷人之四义，岂独吾国之幸，实天下万国之深幸也。或曰：“汝作此说，汝能一一无憾否？”答曰：“鸟之将死，其鸣也哀；人之将死，其言也善。我悲我之一一有憾，冀一切同伦一一无憾，以免一一同伦，临寿终时，犹有如我无穷之深悲也。君不见《未曾有因缘经》，野干说法，天帝释拜听乎？使尽大地人皆为天帝释，亦不至不许野干开口，君何得固执人我相而责我乎？我知过矣，后不再说。”</p>
<p class="bodyContent">学医发隐</p>
<p class="bodyContent">民二十七年为弟子朱清泰说</p>
<p class="bodyContent">佛为大医王，普治众生身心生死等病。然生死大病，由心而起，故先以治心病为前导。果能依法修持，则身病即可随之而愈。身病有三：一宿业，二内伤，三外感。此三种病，唯宿业难治。傥能竭诚尽敬，发自利利他之大菩提心，念南无阿弥陀佛，及念南无观世音菩萨圣号，超度宿世所害之怨家对头，彼若离苦得乐，病者即可业消病愈。不但不复为祟，反感超度之恩，而阴为护佑。凡婴此病，及医此病者，均不可不知此义。二内伤，或用心过度，或于酒、色、财、气，各有嗜好。若能敦伦尽分，闲邪存诚，诸恶莫作，众善奉行，兼用药治，必易痊愈。傥不注意于<a id="page404"></a>
 根本，唯仗医药，亦难见效。纵效，亦不能永不复发。三外感，但能依前内伤所说之法而行，纵有外受风寒暑湿之患，亦极易治。若不注意于惩忿窒欲，闲邪存诚，即外感亦不易治。以根本受伤，徒治枝末，殊难得益。所以圣人致治于未乱，保身于未病，虽无治保之奇绩，其为治保也大矣。</p>
<p class="bodyContent">余素不知医，颇欲世人咸皆无病，日持《大悲咒》，加持净水。有久婴痼疾，中西医士均不能治者，令其戒杀护生，吃素念佛，及念观音。果真至诚，即可立刻回机，不久自愈。纵不即愈，决无加重之理。且能消除恶业，增长善根，又无所费。</p>
<p class="bodyContent">汝欲学医，虽以针灸药品为事，须以大菩提心，常以佛菩萨圣号，及《大悲咒》，普为自他持诵。以期彼此同获现生身心安乐，临终决生西方。则不负为佛弟子，随分随力，普利自他之道。若如世之庸医，唯期得利，不以救人病苦为事。纵令财发巨万，亦只得其自身永堕恶道，子孙或成败类，或竟灭绝。徒得自利利他之机，反成害人害自之果，可不哀哉！可不畏哉！《感应篇》云：“祸福无门，唯人自召。”独世之大聪明人，多多皆是欲得福乐，反召祸殃。汝能不随彼流，当可得大国手之名实，否则便是民贼而已。何取何舍，祈自择焉。</p>
<p class="bodyContent">示华权师病中法语</p>
<p class="bodyContent">民二十一年</p>
<p class="bodyContent">人生在世，皆不能免疾病死亡之苦。当此等苦事发现之时，唯有放下万缘，一心念南无阿弥陀佛。若气促，则只念阿弥陀佛四字。一心求佛慈悲，接引你往生西方。除此一念外，心中不可再起一丝毫别种的想<a id="page405"></a>
 念。亦不可望病速好，亦不可另起求神求天保佑的想念。有此种想念，便与阿弥陀佛之心隔开了，因此便不能得佛慈加被之力。你要晓得，天地父母，均不能令你出生死轮回，唯有阿弥陀佛，能令你出生死轮回。你若肯放下一切，一心念佛，若世寿未尽，就会速好。若世寿已尽，即往生西方。然不可求病速愈，只可求速往生。求病愈，若寿尽，便不得往生。求往生，若寿未尽，则速得痊愈。往生西方，好处说不尽，较彼生到天上，做天帝天王，尚要高超过无数无量万万万万倍。你切不可痴心妄想怕死，有怕死的心，就不得往生了。我们在世间，犹如蛆在粪坑里，囚在监牢里，苦得了不得。往生西方，如出粪坑监牢，到清净安乐逍遥自在之家乡，何可怕死？若一有怕死的心，便永远在生死轮回中受苦，永无出苦的时期了。你若能出声念，则小声念。不能出声念，则心里默念。耳朵听别人念，心中亦如此念。又眼睛望著阿弥陀佛，即室中所供的佛心中想著阿弥陀佛。有别种念起，当自责曰，我要仗佛力生西方，何可起此种念头，坏我大事。你若肯依我所说的念，决定会往生西方，了生脱死，超凡入圣。永劫常受快乐，了无一丝一毫之苦事见闻，又何有此种之疾病苦恼乎？傥心中起烦恼时，要晓得这是宿世恶业所使，要坏我往生西方之道，要使我永远受生死轮回之苦。我而今晓得他是要害我的，我偏不随他转。除过念佛外，一事也不念他。那就能与佛心心相应，蒙佛接引，直下往生矣。好记我语，自可速得莫大之利益。</p>
<p class="bodyContent">示殷德增母子法语二则</p>
<p class="bodyContent">民二十五年</p>
<p class="bodyContent">因果二字，遍摄世出世间一切诸法，罄无不尽。盖不特佛教之所<a id="page406"></a>
 尚，亦世法之所不废也。其在儒书，早垂明训。《易》云：“积善余庆，积不善余殃。”《书》云：“作善降祥，作不善降殃。”岂非因果之谓耶？而《春秋左氏传》所载，一切奇奇怪怪，善善恶恶，皆因果之实录。使后之人诵其书，按其事，懔然于祸福之无常，报应之不爽。由有鬼神，战兢惕厉，上智者固能奋志时敏，聿修厥德。下愚者，亦知所畏惧，不敢为恶。故因果者，实为维系人心之大防，足以辅助王化所不及。乃世出世间圣人，平治天下，度脱众生之大权，亦古今国家治乱兴衰之关键也。今日世道陵夷，人心陷溺，所以至于此极者，皆由不明因果报应之理所致。因果之理不明，其近因虽受新学说之影响，而其远因实由宋儒辟佛有以酿成之也。盖自宋儒之说兴，曰：“鬼神者，二气之良能也。”曰：“人死神亦飘散，虽有剉斫舂磨，将何所施？”曰：“君子有所为而为善，则其为善也必不真，何事谈及因果？”夫无所为而为善，只可以语上智之人。中人以下，必资有所劝而后善。今曰无所为而为，是阻人向善之路也。圣人以神道设教，幽赞于神明。原始反终，故知死生之说。精气为物，游魂为变，是故知鬼神之情状。今以鬼神为虚诞，是废先王之教也。既死归断灭，无因果，无报应，则一切逆恶之行，凡可以得逞其志者，有何所惮而不为乎？乱天下而祸人类者，必自此始矣。彼程、朱只知勉君子无所为而为善，独不虑小人无所畏而为恶耶。天下君子少而小人多，则程、朱之言，利天下也少，而害天下也多矣，可不恫哉？然程、朱理学之说，多取诸佛经，乃欲以此自雄，以得于人者，反谓人不我若。遂掩耳盗铃，阴奉而阳违，甚至不惜操戈以逐之，夫果何为而然也。曰：为门庭之见，及欲配飨文庙耳。彼徒以门庭之见，而贻天下后世以无穷之祸患，此亦程、朱所不及料，而有心人所为深痛之也。夫程、朱为有宋一代大儒，其维护人伦纲纪之功，何可湮没？而其立言，乃不免违悖先圣，贻误后世。吾人读书尚古，可不深察乎哉？</p>
<p class="bodyContent">（其二）今欲昌明因果之事理，及其实行之方法，必先从事于家庭<a id="page407"></a>
 教育。而家庭教育，又须以妇女为主体。盖世有贤母，方有贤子。伊古贤母，从事胎教，钧陶于禀质之初，化育于未生以前，而必期其习与性成也。如周之三太，太姜，太任，太姒。阴相其夫，胎教其子，皆女中之圣人，实开周家王业之基。予尝谓治国平天下之权，女人家操得一大半。又谓教女为齐家治国之本者，即指克尽妇道，相夫教子而言也。乃今之女流，多不明此义，而妄欲参政揽权，思做大事，遂将家庭培植根本之道，置之度外。此真聚万国九州之铁，也铸不成此一个大错，深可慨也。培植家庭根本之道维何？即凡教子女，必在于孩提之时，先须使知因果报应之说，则一切悖恶行为，自有所畏而不敢为。讲因果之书，莫善于《感应篇》及《阴骘文》。此二书，能为之常常讲说，自有莫大之利益。盖童蒙天性未漓，善言易入，幼而习焉，久则成性，及既长而不可改也。正本清源，端在于此。故《易》曰：“蒙以养正，圣功也。”今天下所以大乱者，皆由一班不明教育原理之父母，有以养成之也。盖既不能以胎教善其始，又不能以因果策其后，根本一坏，遂泛滥而不可收拾。于是非孝无亲之说，家庭革命之谈，乃昌言而不讳。驯至朋友则利交而货卖，夫妇则兽合而禽离。廉耻道丧，天理绝灭，洪流滔天，未知所届。即起孔子、释迦于今日，亦无法以救之，岌岌乎殆哉！然则将奈何？曰：挽救之道，唯有注重家庭教育，冀各为子女讲明因果之事理，以培植其根本而已。既植善因，必获善果，庶将来人心丕变，风俗渐淳，天下国家，其有太平之望乎。<a id="page408"></a>
</p>
<p class="bodyContent">答曲天翔居士问二十七则</p>
<p class="bodyContent">民二十一年</p>
<p class="bodyContent">问：“弟子信佛之原因，以研究催眠术始。昔闻俗语云：‘九修天子十修佛。’以为十世方成，每恐半途而辍，则前功尽弃。早知当生成道，则早即念佛矣。年已二十有七，甚悔发心之晚也。”（一）答：“九修天子十修佛，乃不知佛法者之妄说。知佛之人，绝不说此。净土法门，乃仗佛力了生死，皆须有真信切愿，决定求于临命终时，往生西方。若不仗佛力，欲了生死，千生万劫不能了者多多矣。”</p>
<p class="bodyContent">问：“相信净心成佛，如催眠术之必须沉静，然后方有不可思议之现象？”（二）答：“净心念佛观佛，则易与佛相应。果有真信切愿，定可往生，则渐次进修，必至成佛。且勿谓现在净心，即得成佛也。”</p>
<p class="bodyContent">问：“相信借仗佛力，如催眠之自己催眠，则较被人催眠为难，故知自力不如他力？”（三）答：“一切法门，皆仗自力，断惑证真，了生脱死。如跛夫自行，日难百里。净土法门，仗佛慈力，便可带业往生。如跛夫乘转轮圣王轮宝，一日遍达四洲。何可以催眠之事以证。”</p>
<p class="bodyContent">问：“口念佛，心想佛，其所想之佛，是否与《观经》之第八观同？”（四）答：“观想，须从十三观起手作。否则境细心粗，难以成就。或致用心不当，起于魔事。”</p>
<p class="bodyContent">问：“如遇危急时，势不能一时兼诵各咒，应以何者应用之。”（五）答：“遇极危急之灾难，但念观世音圣号，为最省心力，最有感应。”</p>
<p class="bodyContent">问：“如专诵佛号，其效力比咒如何？”（六）答：“佛号与咒，功德同等，唯在至诚，方有感格。若心中先有一轻视佛号之心，则便无利益。以不诚而又疑，致不得真利益也。”<a id="page409"></a>
</p>
<p class="bodyContent">问：“唯心净土，自性弥陀，然则与西方之净土及佛，是否一而二，二而一？”（七）答：“有唯心净土，方生西方净土。若自心不净，何能即得往生？纵逆恶罪人，以十声念佛即得往生者，由念佛之净心，感生西方之净土。世多以唯心则无土，便是魔外知见。此种似是而非之邪见，居其大半，致念佛之人，不得实益。尚自以为高明，而不知其为执理废事，自误误人之邪见也。由自性弥陀故，必须念西方弥陀，以求往生，渐进而可以亲证自性弥陀。傥单执自性弥陀，而不念西方弥陀，纵令真悟，尚未能即了生死。况说此话者，皆是一班担板汉脱空汉乎。一而二，系未成佛前之事。二而一，乃已成佛后之事。”</p>
<p class="bodyContent">问：“生则决定生，去则实不去，生，去皆何指？”（八）答：“生则决定生，约事说。去则实不去，约理说。不知事理之所以然，只好老实照事相做。否则必成执理废事之邪魔外道。”</p>
<p class="bodyContent">问：“某命终时，忽曰，净土即在庭隅。然则此地即为净土乎。”（九）答：“此正是唯心净土发现之义。彼唯心净土，乃彼一人之境。其余皆是唯心秽土，何得以彼所见为断。”</p>
<p class="bodyContent">问：“诵经，是否在令自己生欢喜厌离心，抑另有其他作用？”（十）答：“汝诵经，只知求自己欢喜，可惜无边妙义，被汝看得一文不值。”</p>
<p class="bodyContent">问：“解第一义，指何？”（十一）答：“解第一义，即彻悟实相妙理，唯心自性也。”</p>
<p class="bodyContent">问：“死后所存之性，与往生，及佛性，同异之点如何？”（十二）答：“一切众生，生前死后之性，与往生之性，及佛之性，同而不同，不同而同。言同者，以心性本体无二故。言不同者，以迷悟天渊悬殊故。由有此义，故令人断惑证真，以期亲证此本同之心性也。唯其体同，而在迷未证，故设种种法，令其反妄归真，背尘合觉，以亲证也。修法甚多，唯念佛求生西方，为最易下手，最易成就。”</p>
<p class="bodyContent">问：“佛示修观，正为后世浊恶不善，五苦所逼之众生设教。若以<a id="page410"></a>
 催眠之发现天眼通之说证之，则现极乐国土，亦非难事，况尤为念佛求证之需要。何以劝人修观者，言其难耶？”（十三）答：“催眠是术力，岂真有天眼通乎？真有天眼通者，岂肯为人催眠乎？汝今既学佛，当专志学佛。现极乐国，唯心净而念一者能之。譬如磨镜，磨之及极，自然发光。用术现，则心先不净，念亦不一，譬如以白粉涂镜，望其发光，不知封蔽更甚也。”</p>
<p class="bodyContent">问：“修观是否仗佛力？《十三观》内云：‘无量寿佛，身量无边，非是凡夫心力所及。’然彼如来宿愿力故，有忆想者，必得成就。其别与参禅之点为何，较参禅易否？”（十四）答：“参禅唯究自心，念佛兼仗佛力。二法至究竟圆成，则全同。当修持用功，则迥异。譬如登程，舟车各异，归家是同。”</p>
<p class="bodyContent">问：“修观者，想乎，观乎，抑观、想全用乎？取远取近？”（十五）答：“观想二字，何可分之为二，摄心而想，即是观。汝认作二，则便成知一十，而不知其即二五也。又观想则何分远近。”</p>
<p class="bodyContent">问：“每观至少，须若干日？”（十六）答：“汝将谓此一观作几天，又作彼一观乎？不知佛虽说有十六，而最初即当观第十三，方为契理契机之修。”</p>
<p class="bodyContent">问：“初即想像者，非躐等乎？”（十七）答：“既知前说，此可类推。”</p>
<p class="bodyContent">问：“初观是一心想日，抑须默持名号？”（十八）答：“观与持名，原是一事。将谓作观之时，便不能持名，不可持名乎。”</p>
<p class="bodyContent">问：“坐则修观，余时持名，较专持一种，为优为劣？”（十九）答：“有沉潜纯粹之心，则修观亦好，持名亦好。否则持名较稳妥，以心志浮薄躁妄，作观则多致魔事。”</p>
<p class="bodyContent">问：“观见极乐国土，乃真净土乎？抑假现象乎？”（二十）答：“观见之极乐，乃唯心所现。谓之为假，便是门外汉。”<a id="page411"></a>
</p>
<p class="bodyContent">问：“观见极乐国土，及能闻法，是否为天眼通，天耳通？”（二十一）答：“此是观力所致。若天眼，天耳，不作观，亦可见闻。”</p>
<p class="bodyContent">问：“有云见佛者，乃心佛，非西方佛。若然，则往生时，心佛现前乎，抑弥陀佛来接耶？”（二十二）答：“临终见佛，乃自心所感之佛，不得只归于自心，而谓无佛来迎之事。”</p>
<p class="bodyContent">问：“至十三观时，此时可得随意往生乎？抑必俟命终，方可往生耶？”（二十三）答：“业报未尽，何能即生？古亦有其人，然非可责之于一切人也。”</p>
<p class="bodyContent">问：“观至见佛闻法时期后，每天再观，仍须自初观始乎？”（二十四）答：“作观只取得力者作，何必从头至尾，日日重习。佛之说此十六种者，前则令人知极乐之庄严。后之九品往生，令人知所修之因果。各观既知，即观佛一法中，即可圆观诸观耳。”</p>
<p class="bodyContent">问：“十四观以下，乃各品生者，既无境可现，令观之意为何？”（二十五）答：“此义已见前说。”</p>
<p class="bodyContent">问：“上之往生者，似乎不是修观者之往生。不知修观者之往生，也应如何著想？”（二十六）答：“往生者，品位万别千差，经中只以九品摄之，汝何由而知其上者，非作观之往生乎。须知人根不同，即一法而高下悬殊，岂拘拘然于所修之法乎，盖由彼各各心地中分也。文殊，普贤等，汝将谓用不著作观乎。”</p>
<p class="bodyContent">问：“记数念佛，吸念六句，呼念四句，如何？心既记数，又念佛，又须想佛乎？”（二十七）答：“念佛记数，从一至三，从四至六，从七至十，何定呼吸？汝系学炼丹运气之人，故稍见一二字相似于彼，即谓是彼之功夫。念佛记数，为妄心难制者设。能如是念，如是记，如是听，决定心渐调伏，此处谁令汝加一想佛二字乎。此系随便念，何论呼之与吸？呼吸若使之长久，则伤气受病，不可不知。”<a id="page412"></a>
</p>
<p class="bodyContent">示周余志莲女居士法语</p>
<p class="bodyContent">民二十年</p>
<p class="bodyContent">汝已七十多岁，不久就要死了。现在就要把一切事，通安顿好。心里头除过念佛外，别无一件事挂牵，则临终时，方可无挂无碍。若现在还是样样放不下，看不开，则临命终时，所有贪恋衣服、首饰、房屋、子孙之心，通通现前，如何能够往生西方？既不能生西方，则汝一生守节念佛，及所作种种有益之事，完全成了福报了。汝现在尚无智慧，虽常精勤念佛，心中尚不决定求生西方。到了来生享福的时候，决定被福所迷，便要造诸恶业。既造恶业，必定就要堕于地狱、饿鬼、畜生中受苦了。此种大苦，皆是现世念佛，不知决定求生西方之所感召的。光怜悯汝，恐汝后来或成此种景况，故预为汝设法。汝若肯依我所说，就不会因福得祸。现在虽很强健，就要做就要死了想。凡现在要穿的衣服，留到穿。凡绸缎皮袄等贵重衣服，均分与孙媳等。首饰、臂钏、耳坠及金、银、翡翠等，通通救济灾民，以此功德，回向往生。若心中见识小，舍不得赈灾，亦须分与女儿、孙媳、孙女等。自己身边，决不可留此种令人起贪恋的东西。所有存款，为防养老者，亦须交与孙子。即田地契志等，亦须交代的干干净净。汝心里除念佛外，不使有一点别的念头。连汝这个身子，也不预计死后作只么样安顿。连孙子重孙等，都要当做素不相识之人，不管他们长长短短。只管念我的佛，一心盼著佛来接引我往生西方。汝能照我所说的做，一切事通通放下，到了临命终时，自然感佛亲垂接引，往生西方。若是仍旧贪恋一切好东西，及银钱、地亩、房屋、首饰、衣服，及女、儿、孙、曾等，则万万也不会生西方了。西方既不生，则下世决有痴福可享。因享福而造业，定规一气不来，堕落三途。由恶业障蔽<a id="page413"></a>
 故，心识不明，纵有活佛来救汝，也救不得了，岂不可怜可悯乎哉？愿汝信我所说，则实为莫大之幸。</p>
<p class="bodyContent">示冯右书居士临终法语</p>
<p class="bodyContent">汝病既重，但当一心念佛，求佛接引往生西方。此心若诚，必能满愿。至于所有罪业，不必以此为虑。以果能极力至心求生西方，即可仗佛慈力，带业往生。譬如大石，装于船中，即可由海此岸，以至彼岸。须知佛力不可思议，法力不可思议，自性功德力不可思议。此三不可思议，若无信愿念佛之志诚心，则无由发现。有志诚求生西方之心，此三种不可思议大威神力，即得显现。如乘大火轮，又遇顺风，不离当念，即生西方。汝但深信我语，自然可满汝愿。今为汝取法名为慧脱，谓以智慧，信愿念佛，即得往生西方，脱离生死也。</p>
<p class="bodyContent">江苏吴县佛教会通告各寺院僧众巽言</p>
<p class="bodyContent">民二十三年</p>
<p class="bodyContent">大觉世尊，乘悲愿以示生，本人心而立教。俾迷头认影者，亲见本来面目。怀宝受窘者，顿获原有家珍。故得三乘速证菩提，六凡同登觉岸。此道传天上天下，教布三千大千之所由来也。良由佛法者，心法也。此之心法，生佛同具，凡圣一如。在凡不减，在圣不增。佛由究竟悟证，故得福慧两足，烦惑永亡，享真常之法乐，施随机之大教。众生由彻底迷背，以致烦惑永炽，轮回不休，如暗室之触宝，反更受其损伤。世间诸教，咸属权说。契理契机，唯独佛教。以故自汉以来，教传东土，历朝钦<a id="page414"></a>
 敬，举世尊崇。使无明因示果，俾世人敦伦尽分，以辅治道，识心达本，令学者断惑证真，以入圣流者，何能延至而今，仍复不坠厥绪耶？况经三武之暴君，韩、欧之拘儒，以及程、朱阴奉阳违之辟驳，仍复振兴于世者，以其有大力王臣为之卫护，大德高僧为之宏扬故也。清末，世风日下，国家无暇提倡，僧众类多懈于修持，以致无正知见者，各怀驱僧夺产之念。然以世乱日亟，有心人各群起而学佛，尚不致于受大困厄。我同袍当念为佛弟子，当宏佛化，教化众生，为世津梁，报佛恩德。若自己尚不自励，反资驱僧夺产者之根据，为在家精修者所藐视，岂非自贻伊戚乎？人未有不愿人恭维者，若不勉力修持，即是自讨下作。佛法非天魔外道所能败坏，唯不遵佛教戒之僧能败坏。譬如狮子身上虫，自食狮子肉。惟圣罔念作狂，惟狂克念作圣。人皆可以为尧舜，人皆可以作佛，所贵者自勉耳。明末，蕅益大师，木渎钟氏子，天姿聪敏，少即随母吃素礼诵。七岁读书，以圣学自任，誓灭释老，开荤酒，作论数十篇辟佛。十七岁，阅莲池大师《自知录序》，及《竹窗随笔》，乃不谤佛。后遂极力研究，二十四岁出家，彻悟自心，深入经藏。一生著述数十种，均为古今不多见者。现有四川邓奠坤，乃法政学堂毕业生，狂悖特甚。民国初，专门毁坏佛教，无论神庙佛寺，悉率其徒党拆毁。后忽知非，力行改悔，来普陀求皈依。住上海居士林八年，精进修持。前年沪战，彼住林中，不惊不动。林前后左右，均成一片焦土，林中所落大小炸弹，无一开炸。足见人能改过迁善，佛菩萨即为嘉奖而保护之。吾人纵不如蕅益，亦岂不如奠坤乎？奠坤以罪大恶极之人，尚有如是感应，吾人何可因循度日，不加勉力，如登宝山，空手而归乎？近来政府，每有明令，于中国佛教总会，令其诫饬僧伽，各守清规。须知僧为人天师范，政府教饬，已失僧体。若犹梦梦，则后来之驱僧夺产，恐难苟免。现本县佛教会既已成立，大家都要一致进行，维持佛教大局，不可只期自了。若佛教会无法维持，则欲自了者，不能了矣。是以各须认真修持，以自尊重。现今在家居士，各务精<a id="page415"></a>
 修，及与研究。忍以堂堂比丘，反出居士之下乎？有血性者，当为奋发。又当各出资斧，以助会务。会务与己，休戚相关，譬如两手两足，互相为用。一不相辅，便难生活。光以待死之粥饭庸僧，一生空过，尚惭愧忏悔之不暇，何敢于诸山各善知识前献丑？因主席道恒和尚，以光年老，所说人当见听，祈为宣示由致。虽自知无道德以服人，而一番为法门计虑之诚，谅必有所见许也。因将佛教历来景况，及近时情形，略为叙述。凡我同袍，祈各奋发大心，以期上续佛祖慧命，下作众生福田，俾佛法重兴于危亡之秋，人民尽被夫法化之益，则幸何如之？</p>
<p class="bodyContent">题王宗懿女士书《弥陀经》弁言</p>
<p class="bodyContent">民二十四年</p>
<p class="bodyContent">世出世间诸法，无不以诚为本，诸修行人，更当致诚。诚则业障消除，善根增长。凡诵经时，必须息虑忘缘，一心净念，如对圣容，亲聆圆音，不敢稍萌懈怠疏忽之意。久而久之，自可潜通佛智，暗合道妙。喻如阳春一到，坚冰自消。诚到极处，豁然贯通。此是看经念佛最妙之法。汝能终身依此而行，其利益有不可名言焉者。宗懿志之。</p>
<p class="bodyContent">法云寺佛教慈幼院规约书后诫勖诸生</p>
<p class="bodyContent">民二十一年</p>
<p class="bodyContent">天下事，均以诚为根本。诚之所至，金石为开。其成绩实效，均资于诚。慈幼院，自发起开办以来，诸董事均秉济贫恤孤之诚心，费尽精力，<a id="page416"></a>
 为之筹画。俾贫苦孤儿，同得成就正器，成家立业，用广大同博爱之风，以挽交欺相争之世道人心而后已。诸董事具此诚心，故感刘院长不以衰老为虑，亲理院事，事无巨细，一一调理适宜。由是诸教员，同皆励精教授。在院诸生，饱食暖衣，安住其中，务必发感激心，努力读书学艺，必期于不负院长、教员、董事，及施资善士之一番至意。果具此心，则本立道生，其后之成家立业，品高行优，为社会所钦仰，可预断矣。然欲后来有成就，须从现在立志行事起。必须要忠厚勤慎，谦恭和顺，心口如一，隐显不二，常怀惭愧，毋自矜骄。朝暮至诚念佛，以期消除宿业，增长善根。事事以诚为本，念念常省自心，则汝诸生之成就，均不可量。何以故？以有本故。倘现在不发感激惭愧奋勇勤学之诚心，只期了事混光阴，便成辜负院长诸君之婆心。以无诚故，纵不折福折寿，短命而死，亦是行肉走尸，世咸厌弃之人。汝等须知好歹，各各勉旃，则幸甚幸甚。</p>
<p class="bodyContent">普劝敬惜字纸及尊敬经书说</p>
<p class="bodyContent">民二十四年</p>
<p class="bodyContent">人生世间，所资以成德达才，建功立业，以及一才一艺，养活身家者，皆由文字主持之力，而得成就。字为世间至宝，能使凡者圣，愚者智，贫贱者富贵，疾病者康宁。圣贤道脉，得之于千古，身家经营，遗之于子孙，莫不仗字之力。使世无字，则一切事理，皆不成立，而人与禽兽无异矣。既有如是功力，固宜珍重爱惜。窃见今人任意亵污，是直以至宝等粪土耳，能不现生折福折寿，来生无知无识乎哉？又不但有形之字，不可亵污遗弃，而无形之字，更不可亵污遗弃。孝、弟、忠、信、礼、义、廉、耻，若不措之躬行，则成亡八字矣。八字既亡，则生为衣冠禽兽，死<a id="page417"></a>
 堕三途恶道，可不哀哉？</p>
<p class="bodyContent">字为世间至宝，非金、银、珠、玉、爵位可比。以金、银、珠、玉、爵位，皆由字而得，使世无字，则金、银、珠、玉、爵位，亦无由而得矣。字之恩德，说不能尽。敬惜书字，福报甚大。宋朝王文正公之父，极其敬惜字纸。后梦孔夫子以手按其背曰：“汝何惜吾字之勤也，当令曾参来汝家受生，显大门户。”后生子因名王曾，连中三元，为名宰相。没后谥文正公，封沂国公。后世凡科甲联绵，子孙贤善者，悉由先世敬惜书籍，及与字纸中来。近世欧风东渐，不但普通人不知敬惜书籍字纸，即读书儒士，亦不恭敬书籍，及与字纸。或置书于坐榻，或以书作枕头。或大怒而掷书于地，或抽解而犹看诗书。不但大小便后，概不洗手，即夜与妇宿，晨起读书，亦不洗手。每每以字纸揩拭器物，犹以敬惜为名而焚化之。故致普通人无所取法，而垃圾里，毛厕中，街头巷尾，无处不是字纸遍地。舟车行人，每以报纸铺坐处。出外妇女，率用报纸包鞋袜。种种亵渎，不堪枚举。以故天灾人祸，相继降作，皆由亵渎天地间之至宝所致。不知此字纸中，皆有天地日月之字，圣贤经书之文。以此种至极尊贵之物，视同粪土，能不折福寿而现受其殃，贻子孙以愚劣之报乎？吾师前文，已包括其大致。犹恐举一而不悉反三，故又择其人所易忽者重言之。以期有心世道之人，展转劝化，同皆敬惜书字。则富寿康宁，现身获箕畴之五福。聪明睿智，后裔纳伊训之百祥矣。陈先善述</p>
<p class="bodyContent">三余德堂名说</p>
<p class="bodyContent">民二十年</p>
<p class="bodyContent">宁子德晋，以己之三余堂求开示，冀即世间法，贯通佛法，俾后世子<a id="page418"></a>
 孙，各守敦伦修心之道，以行自利利人之事云。余曰：三余二字，不过诫其勤敏力学，勿旷时日，一刻千金，失则莫由再得耳。宜加一德字，则意义深长。余者，如《易》积善余庆，积不善余殃，乃悠久不息，永传不朽之谓。世间无一法能久常，唯立德立功立言者，方永传后世而垂久常。然树此德业，谈何容易。今教汝下手易而成功高，用力少而得效速，虽无彼建树之本领，其利益当可大过彼上。所谓笃修敦伦尽分，闲邪存诚，诸恶莫作，众善奉行，戒杀护生，爱惜物命，广行方便，利益一切。真为生死，发菩提心，以深信愿，持佛名号，决定求生极乐世界。以此自行，复以化他。凡内而父母、兄弟、妻子、眷属，外而乡党、邻里、亲戚、朋友，皆以敦伦尽分，及念佛求生等相劝。俾彼等同于现生，优入圣贤之域，及至临终，高登极乐之邦。论事绩，则彼胜于此者甚大。论利益，则此胜于彼者实深。良以一则专主世间法，一则兼主出世法。一则只益色身，一则并益慧命。此世法兼出世法之三余德也。及至往生西方，见佛闻法，悟无生忍，则法身、般若、解脱三德秘藏，由分证以至究竟圆证，方为究竟三余德也。此之三德，竖穷三际，横遍十方，亘古亘今，不迁不变，在凡不减，在圣不增，但以迷而未悟，不能得其受用耳。法身德，即吾人不生不灭之本性。般若德，即吾人离念常知之正智。解脱德，即吾人净无瑕颣之净行。此之三德，悉不相离，约义分三？实则一尚不立，何况有三。是名究竟三余德。若非宿种善根，穷劫莫闻斯义。即世间伦常孝弟等法，以修佛法，即出世了生死法，以导引伦常孝弟等法。犹如山巅起塔，低地掘井，其得则同，其用功大有难易相殊之相焉。果能依之而修，则其利溥矣。<a id="page419"></a>
</p>
<p class="bodyContent">宗道名说</p>
<p class="bodyContent">民十九年</p>
<p class="bodyContent">未生儿，法名宗道，此名即作毕生之称呼，不必更起乳名、冠名，并字与号也。何以故？欲其顾名思义以自淑，复以表率一切也。宗者，本也，主也。道者，即吾人所同具之性，与所应尽应行之法也。性，即佛性，由迷而未悟，遂成众生。今以此性为宗，则主得其权，举凡贪瞋痴之妄念，自不至于相挟纵暴，以欺主而作祸也。所应尽应行之法者，即父慈、子孝、兄友、弟恭、夫和、妇顺、主仁、仆忠。此八者，虽属八人，实一人无不咸具。既有其职，当尽其分，则自无家庭不睦，与儿女失教之虞。又须惩忿窒欲，闲邪存诚，诸恶莫作，众善奉行。则于乡里作一表率，咸可相观而善矣。又须志诚念佛，求生西方，自行化他，同生净土，亲证本具佛性，宗道之名，方得其实也。愿常以此教之。</p>
<p class="bodyContent">普陀山普济寺浚莲华池募缘疏</p>
<p class="bodyContent">民二十年代作</p>
<p class="bodyContent">普陀名山，乃大士示迹之胜地。普济禅寺，实国民祈福之道场。由是历朝钦敬，举世尊崇。佛殿经楼，杰出于云霄之外。皇文御碑，辉煌乎瀛渤之中。善信之沐恩报德者，不惮梯山航海之劳。中外之冀觉希真者，各申竭诚尽敬之悃。但以殿宇广大，寺产淡薄。岁修之需用实繁，僧众之道粮甚巨。向以专维持乎此，故置莲池于不暇顾。中池尚满池生莲，然泥深水浅，亦非久长之计。西池已作菜园，已经复掘作池。东池最大，<a id="page420"></a>
 约有十亩，淤泥充满，直成草滩。不慧承乏住持，愧无才德。窃思前人开此，岂直为美观乎？盖欲表示西方之景象，令暂来、常住诸人，经行于莲华池畔，神游于极乐国中。果能净念相继，决定临终往生。实为助道之胜缘，洵属宏法之急务。拟将中东二池，通皆浚掘。东池之岸，用石砌墈，上立水泥栏杆，用示防护嘉致。则十亩方塘，一鉴洪开，得源头之活水，现云影与天光。使南参上士，东请高人，经行于四边阶道，契悟乎一念净心，其所关系，岂浅鲜哉？然钵如悬磬，斧柯在人。恳祈诸大护法，同发成美之深心，各捐无尽之嘉宝，则即财施以成法施，事一举而益两得矣。其为功德，何能名焉？</p>
<p class="bodyContent">赣州寿量寺重兴缘起疏</p>
<p class="bodyContent">民二十二年</p>
<p class="bodyContent">实际理地，历尘劫而不变不迁。佛事门中，随因缘而有兴有败。虽否极泰来，属于天运。而革故鼎新，实赖人为。昔世尊将入涅槃，以法道付嘱国王大臣，令其护持流通，盖预鉴后世法弱魔强，非仗有权力之伟人，保绥御侮，则人天眼目，如来慧命，或几乎息矣。寿量寺者，赣州千五百年之古道场也。当萧梁时，防御使卢光禂，为僧道成所建。初名卢兴延寿，寻改圣寿。至宋祥符间，真宗特敕赐今名。元、明、清来，代有兴复。至清光绪间，忽罹回禄。民国四年，又遭洪水。致庄严佛刹，竟成邱墟。唯丈六铁观音像，巍然无恙。地方正绅，请光孝寺大春和尚，兼任住持。遂与住僧德森大师，竭力经营，建观音殿。后大春去世，德森离赣。继住僧无状，致市政公署，视为废地，拟改菜市场，开马路。当地缁素，通知德森，因函请各界伟人，展转恳求保护。幸蒙军事委员会蒋<a id="page421"></a>
 委员长，及广东陈总司令，与余军长，均电驻赣李师长旋空先生，设法保存。中国佛教会，亦一再函电祈李师长维护，兼遴选妥人，前往负责，规画整理。李公遂令取消前议，且愿护持，令速恢复。而当地士绅刘君汲甫等，力任斡旋，并愿作后盾，助成兴复。盖法道之兴，各有因缘，不因经此风潮，则此寺殆将湮没矣。唯现今时值末法，人根陋劣，匪仗弥陀大誓愿力，往生西方，孰能现生断尽烦惑，了脱生死？是故此次恢复，专修净土法门，并附设居士林、流通处，俾当地人士，咸知出五浊，登九品之要道。与敦伦常，尽己分，知因果，慎修持之良谟。如是则莲社启而宗风丕振，礼教兴而国运昌明。庶可副古人建刹命名之意，亦可慰诸公一番保护维持之热心也。但以寺无恒产，僧无积储。祈不慧代为疏引，用恳诸大护法，及各善信，发菩提心，行方便事，输金输粟，转劝转募。俾含空宝殿，指日成功。满月金容，经劫常住。净宗兴行，人知出苦之道。因果彰显，群趋希圣之途。将见佛天云护，吉庆骈臻，家门清泰，人眷平安。富寿康宁，现身获箕畴之五福。兰桂芬芳，后裔纳伊训之百祥。唯冀同发随喜，共登芳衔。</p>
<p class="bodyContent">郃阳东乡赵家村观音寺募修葺殿宇圣像疏</p>
<p class="bodyContent">民二十四年</p>
<p class="bodyContent">观音大士，誓愿弘深，法界众生，等蒙摄受。善根未种未熟未脱者，令其即种即熟即脱。应以何身得度者，即现何身而为说法。良由大士无心，以众生之心为心。大士无境，以众生之境为境。故遇迷昧自心者，为说法语巽言令开悟。遇遭诸险难者，为现桥梁人士令脱离。以大士久成佛道，悲愿无尽，故致如皓月之印千江，犹阳春之育万卉，有不期然而<a id="page422"></a>
 然者。由兹咸感佑护之洪恩，故处处各为立庙而供奉焉。邑东赵家村观音寺，原名观音院，见明天启二年，邑生员卢祥兴碑记。后人于前增建佛殿，改为儒东寺，然此二字，于法道既未表深意，于见闻又难令种善根。况当此灾祸频遭之时，若不揭出观音圣号，令人民称名脱苦，不但辜负大士洪慈，亦深辜负当日立观音院者之深心，以故改为观音寺焉。寺之建筑，三门一座，内供二金刚。佛殿一座，供释迦、药师、弥陀三佛，傍侍迦叶、阿难。佛殿后韦驮殿一座，两边配殿二座，东关帝，西伽蓝。正中观音殿一座，中供观音，傍侍善财，龙女，两边十八罗汉。按此形势，足知佛殿在后添修也。吾邑自乾嘉后，佛学绝响，外道亦无。近来饥馑荐臻，兵匪屡扰，人民苦极，思乐不得。各种外道，乘机而来，门庭虽各不同，总以炼精、气、神，求成仙，为天帝之臣佐而已。初，李仙涛商上海，闻法归依。及归，请若干经书，以馈郃、澄、朝有学识之知交。于是方知净土法门，为佛法中之特别法门。下手易而成功高，用力少而得效速。仗佛慈力，即生便可了生脱死，较彼仗自力以了生死者，其难易奚啻天渊悬殊也。今夏由甘回里，于四月八日，诣观音寺礼佛。见其殿宇凋敝，圣像残剥，欲稍事修葺，以力不能胜为憾。至苏祈光作疏，以呼将伯之助。光谓当此灾祸频兴，人民困苦之时，恐无几肯施舍者。且持予疏，令一切人看，即一文不出，亦可令彼种即生了脱之善根。况念大士恩，当必有随分随力以助者。所募之款，多则大修，少则小修。即一圆亦无，予疏亦不徒作，汝募仍有大功。何也？以由阅此疏，知观音度众生之洪恩，念佛了生死之大法。将见后之相继而起者，多难胜数也。又何必执一时一处以为报恩宏法云哉。<a id="page423"></a>
</p>
<p class="bodyContent">扬州江都扬善坝莲修精舍募建大殿疏</p>
<p class="bodyContent">民二十三年</p>
<p class="bodyContent">净土法门，三根普被，利钝全收。下手易而成功高，用力少而得效速。不断惑业，得预一生补处。即于现世，定出六道轮回。以其为禅、教、律、密一切诸法之归宿，三世诸佛圆满菩提之要道故也。江都扬善坝，当明末时，觉根和尚，开一净土道场，专修念佛三昧。嗣后屡有高人住持，以故法道久而不替。清咸、同间，兵燹之后，寂山和尚，派人料理，近交其徒智定住持。恪守旧规，不涉外缘。去年洪水为灾，殿堂寮舍，同付东流，大殿墙壁，一无所遗。当殿塌时，有三巨木，翼蔽佛龛，随即漂去。佛龛被水冲坏，亦随流去。水淹佛膝，八尺金身之西方三圣像，系香樟所雕，及与莲座，经此撞击，一毫无损。足见大水乃众生恶业所感，而佛像值此极大之冲激，仍旧巍然。殆以普示一切众生，令其归命投诚，冀得往生西方，了生脱死，超凡入圣也。水退之后，智定先盖一茅篷，俾佛像不被日晒雨淋，而修殿一事，徒叹奈何。幸江都县长杨君，财政局长叶君，公安局长陈君，建设局长李君，及江都绅耆，各见如此奇异，同为出资赞助，令其恢复古道场，为地方人祈福之所。由是智定求予疏其源委，以便恳祈十方檀越。下略</p>
<p class="bodyContent">杭州南天竺演福寺募修大殿并各殿堂寮舍疏</p>
<p class="bodyContent">民十八年</p>
<p class="bodyContent">观世音菩萨，于无量劫前，早成佛道，号正法明。但以慈悲心切，度<a id="page424"></a>
 生情殷，故复不离寂光，垂形九界，随类逐形，寻声救苦，种种方便，度脱众生。所谓善根未种、未熟、未脱者，令其即种、即熟、即脱。应以何身得度者，即现何身而为说法。由是在处皆立道场，而天竺最为显著。以杭州素称佛国，人民善根深厚，致菩萨异常灵感也。南天竺演福寺者，隋开皇十五年，陈仲宝所建，请真观法师开山。法师钱塘世家范氏子，幼出樊笼，智由天纵，深入经藏，彻悟自心。初谒天台智者大师，大师待以同门之礼，可以想见其道德悟证之高深也。及住此寺，常讲《法华》，法道之盛，少与相等。故时人语云：“天竺有真观，当天下一半。”自后沧桑迭变，兴废不一。至宋理宗淳祐八年，复得重兴，赐额为崇恩演福禅寺。以至元朝，代有高人。而蒙润法师，住持六年，大宏台教，及与莲宗。法师礼诵勤苦，世少等伦。初出家时，礼伽蓝神，像即崩倒，非有远本，其能然乎？迨至明末，一经兵燹，遂成荒墟。附近之民，据为己业，已二百余年矣。民国五年，虎跑法轮和尚，因观志书，始知原由。欲保存古迹，志图恢复，访诸耆老，得其原基，以三千圆，赎回一十余亩，随即搭一茅篷，派人经理，以待机缘。至十二年，佛缘大师，始为接管。晨夕礼诵，冀有乘大愿轮者，为之布金，重兴净土横超道场。下略</p>
<p class="bodyContent">募建永年祈祷普利会疏</p>
<p class="bodyContent">民十八年，代王一亭居士等作。后因明觉师旋逝，未行。</p>
<p class="bodyContent">窃以世界本清宁，由情见互异，而遂成棼乱。天心原慈善，因众生恶感，而屡降灾殃。是以近多年来，刀兵、水旱、饥馑、疾疫，频频降作，民不聊生。然既同生天地之间，可不以民胞物与为怀？是以敝同人，多年以来，凡各处种种灾患，悉各尽其绵力，为之赈济。此盖愍其现在之苦<a id="page425"></a>
 荼，而为之设法者。又死者魂无所归，久则成厉。若不设法超荐，则何慰此等孤魂于泉下？故必于每年，特建道场，以济孤魂，而祝太平。此盖预息将来灾殃之急务也。向者祈祷，未定何处，随意举行，以施济度。窃念观音大士，誓愿宏深，普陀名山，为应化地。明觉和尚，又为真实举行公益之僧。兹拟委彼，在彼本庵，于三月清明之期，念观音圣号七日，圆满之日，特放施食。七月，则念地藏圣号七日，施食七堂。冬至，则念弥陀圣号七日，至圆满日，施食一堂。每次均请四十八僧。以此功德，超度一切刀兵、水旱、饥馑、疾疫而死之孤魂。俾彼各得往生善道，庶不至为厉而作凶。从兹人民安乐，天心顺适。雨旸因之时若，虫蝗由是不生。则物阜民康，天下太平矣。又愿军民长官，各各福寿增崇，吉祥莅止。备膺箕畴之五福，同纳伊训之百祥。以此福德，抚育吾民，大同之风，重见今日。凡我同伦，愿各赞襄。</p>
<p class="bodyContent">礼念观世音菩萨求子疏</p>
<p class="bodyContent">民二十九年庚辰季春作</p>
<p class="bodyContent">伏以观音大士，誓愿洪深，法界有情，等蒙摄受。善根未种未熟未脱者，令其即种即熟即脱。应以何身得度者，即现何身而为说法。良由大士无心，以众生之心为心。大士无念，以众生之念为念。故得慈起无缘，悲运同体。如皓月之普印千江，若阳春之遍育万卉。遍尘刹感，遍尘刹应，无求不遂，有愿皆从也。弟子○○○同室人○○○痛世道之危岌，愍人心之陷溺，愈趋愈下，了无底止。仰冀大士赐我福德智慧之子，以期将来穷则独善，以倡导于一乡。达则兼善，挽狂澜于既倒。特立三约，以为先容：一保身节欲，二敦伦积德，三胎幼善教。勉行此三，以期无负大<a id="page426"></a>
 士之洪慈也。又祈四海内外，一切同人，咸息恶心，咸发善念。咸生福德智慧之子，咸体普覆并载之仁。视邻邦如手足，以天下为一家。互相维持，不相侵暴。以期上慰乾父坤母之洪恩，下符与天地并称三才之人名。转大乱为大治，普天同庆。畅佛化于两间，万国咸宁。唯愿菩萨，普施无畏，愍我愚诚，满我所愿。○○年○月○○日弟子○○百拜上呈。</p>
<p class="bodyContent">求子三要：</p>
<p class="bodyContent">第一保身节欲，以培先天。第二敦伦积德，以立福基。第三胎幼善教，以免随流。此三要事，务期实行。再以至诚，礼念观世音，求赐福德智慧光宗华国之子，必能所求如愿，不负圣恩矣。第一保身节欲，以培先天者。若不节欲，则精气薄弱，必难受孕。即或受孕，必难成人。即或成人，以先天不足，决定孱弱。既无强健勇壮之身力，亦无聪敏记忆之心力，未老先衰，无所树立。如是求子，纵菩萨满人之愿，人实深负菩萨之恩矣。第二敦伦积德，以立福基者。欲生福德智慧光宗华国之子，必须敦伦尽分，孝亲敬长，善待眷属，愍恤仆使，此行之家庭者。至于乡党亲朋，俱宜和睦劝导。俾老者善教儿女，幼者善事亲长。常以敦伦尽分，闲邪存诚，诸恶莫作，众善奉行，戒杀护生，吃素念佛，愿生西方，永出苦轮。普为同人，恳切演说，令培出世之胜因，咸作守道之良民。能如是者，一举一动，悉益自他，一言一行，堪为模范。所生之子，必能超群拔萃，大有树立。菩萨固能满人之愿，人亦可慰菩萨之心矣。第三胎幼善教，以免随流者。古昔圣人，皆由贤父母之善教而成，况凡人乎？若求子者，肯用胎教之法，其子必定贤善。从受孕后，其形容必须端庄诚静，其语言必须忠厚和平，其行事必须孝友恭顺。行、住、坐、卧，常念观音圣号。无论出声念，默念，皆须摄耳而听，听则心归于一，功德更大。若衣冠整齐，手口洗漱，出声念默念，均可。若未洗漱，及至不洁净处，并睡眠时，均须默念。默念功德一样，出声于仪式不合。若至临产，不可默念。以临产用力送子出，若闭口念，必受气窒之病。产妇自念，家属皆为<a id="page427"></a>
 助念，决定不会难产，亦无产后各种危险。果能如此谨身、口、意，虔念观音，俾胎儿禀此淳善正气，则其生也，定非凡品。及儿初开知识，即与彼说因果报应，利人利物者必昌，害人害物者必亡。须知利人利物，乃真利己。害人害物，甚于害己。作善必得善报，作恶必得恶报。及说做人，必须遵行孝、弟、忠、信、礼、义、廉、耻之八德，方可不愧为人。否则形虽为人，心同禽兽矣。不许说谎，不许撒傎，不许拿人什物，不许打人骂人，不许遭践虫蚁、字纸、五谷、东西。举动行为，必期于亲于己有益，于人于物无损。又须令其常念观音圣号，以期消除恶业，增长善根。幼时习惯，大必淳笃，不至矜己慢人，成狂妄之流类。如此善教，于祖宗则为大孝，于儿女则为大慈，于国家社会则为大忠。余常谓治国平天下之权，女人家操得一大半者，其在斯乎？其懿德堪追周之三太，庶不负称为太太云。愿求子者，咸取法焉，则家国幸甚。</p>
<p class="bodyContent">附记禁忌，免致祸害。凡求子者，必须夫妇订约，断欲半年，以培子之先天。待妇天癸尽后一交，必定受孕。天癸未尽，切不可交，交必停经，致成带病，颇有危险。又须吉日良夜，天气清明。大风大雨，雷电震闪，亟宜切戒。《礼记·月令》：“季春，先雷三日，遒人以木铎巡于道路曰：‘雷将发声，有不戒其容止者，生子不备，必有凶灾。’”古圣王痛念民生，特派官宣布此令，又复著之于经，其天地父母之心乎？遒人，宣令之官。木铎，即铃，振铃俾众咸听也。巡，行也。道路，城市街巷，及乡村也。容止，谓房事。不备，谓五官四肢不全，或生怪物。凶灾，谓其夫妇，或得恶疾，或致死亡。既受孕后，永断房事，所生儿女，必定身心强健，福寿深长。孕后交一次，胎毒重一次，胞衣厚一次，生产难一次。孕久若交，或致堕胎，及与伤胎。兹因浙江永嘉张德田居士，愍念世道人心，愈趋愈下。于去秋，函祈光作《礼念观音求子疏》，并说其保身、积德、善教等法，以期所生之子，皆为贤善，庶可渐臻太平。光屡以老辞，彼屡次恳求，情难再却，为作简疏，及与三要，以塞其责。<a id="page428"></a>
</p>
<p class="bodyContent">《莲宗正传》跋</p>
<p class="bodyContent">民十八年</p>
<p class="bodyContent">《法雨涓滴录》一书，于临终助念，及洗沐、换衣、哭泣等，破坏正念之利害，颇有发明。周师导之母，幸得助念之力，故得正念昭彰，现诸瑞相而终。由是彼昆季石印数百册，以送远近有缘者。今又以母所遗资，印莲宗正传一万册，以结净缘。冀其母未往生则即得往生，已往生则高增品位。因将此录，附于其后，冀一切人，咸知助念，及破坏之利害。庶不至以爱亲，及爱兄弟、妻子、眷属者，背道而驰。以爱恋之心，行损害之事，尚自以为吾于亡者，能尽其职。但以凡夫知识陋劣，未闻佛法，所有损益，人孰得知？此书传布遐迩，庶一切正信念佛者之父母、兄弟、妻子、眷属，生则深种善根，没则神超净土。此法乃唐善导和尚所发明，谓平日不念佛者，依此助念，亦可往生。善导和尚，弥陀化身，是知此法，利益宏深。普愿见闻，咸生正信，展转劝导，功德无量。待己临终，决定有助念之人。何以故？以如是因，感如是果，因果两各相符故。</p>
<p class="bodyContent">印送《净土五经》跋</p>
<p class="bodyContent">民二十六年</p>
<p class="bodyContent">《梵网经》云：“汝是当成佛，我是已成佛，常作如是信，戒品已具足。”《华严经》云：“一切众生，具有如来智慧德相，但因妄想执著，不能证得。若离妄想，则一切智，自然智，无碍智，则得现前。”是知众生心性，与佛原同，心佛众生，三无差别，只为迷悟之分耳。奈众生迷而不觉<a id="page429"></a>
 时，虽具有竖穷三际，横遍十方，广大圆满之佛性，全被尘劳埋没，反承此佛性功德之力，起惑造业，毁谤三宝，自害害他。正如流泉潜隐地中，全不觉知，必须时节因缘为之启发，方能逐渐开明。所以古今来许多有力伟人，幼时迷昧，专以毁谤佛法为能事。及阅历渐深，遇境逢缘，翻然觉悟，从而皈依三宝，实力奉行者，亦不可胜数。足征佛法广大，实即一切众生本具之心法也。</p>
<p class="bodyContent">江西吉安吴南浦居士，本宿根深厚，自少经商沪滨，心存慈善。奈全不知佛法，反目信佛为迷信。其室人张氏，虽具信心，而又不识邪正，从而相劝，亦难启发。民国二十年，被匪绑至匪窟，愁苦交迫，寻思无计，遂忆及张氏劝信佛法之语，因而望佛慈救，冀出匪窟。讵知佛法不可思议，佛慈如母忆子，感应道交，捷如桴鼓。忽来巡捕，为救旁人之票，误走地方，即将伊救出，不费分文，安然脱险。乃知佛法有灵，略启信心，遂往普陀等处进香礼佛。二十二年，与室人张氏，偕一子，乘汽车，行至途中曲处，忽一西人少女，从旁横来，适与车撞，被车横压，仆跌车下。伊父子三人，吓得魂不附体，汗流浃背，意谓此女已成三段。急念观世音菩萨，以期佛慈加被解救。及停车下看，但见该西女，仰卧车下，恰在四轮当中，随车拖走数十步。一时巡捕市民云集，该女父亦寻至。将女援起，只见其满脸通红，了无伤痕。旋经检验，毫无损伤，女即随父而去。居士经此二险，大启信心，二十三年，特来向光求授皈依，遂为取法名曰慧云，张氏法名曰慧贤，继而进受五戒。从此信心真切，精进修持，复在灵岩各处广作功德。又数男名下，连得数女孙，艰于男孙。至二十四年，适居士六十寿期，长儿媳遂生一麟儿。各亲友群相道贺，居士因已长斋奉佛，则自己寿诞，及孙儿弥月，皆用素筵，毫不动荤，以为戒杀吃素倡。今复以千圆印《净土五经》，赠送结缘，请光述其信佛因缘而为之跋。普愿未发信心者，见闻起信，已发信心者，因而增长。必期人人信佛，同生西方，同圆种智，以慰诸佛普度众生之本怀焉。<a id="page430"></a>
</p>
<p class="bodyContent">成复初忏悔文跋</p>
<p class="bodyContent">民二十五年</p>
<p class="bodyContent">因果者，圣人治天下，佛度众生之大权也。人若知因果，自可格除人欲，遵循天理，以复其本具之良知。则诚意、正心、修身、齐家、治国、平天下之事，皆由此而扩充发现矣。佛法者，世出世间诸法之根本也。自后汉入中国，千八百余年，由圣君贤相，通人达士之护持提倡，得以遍布中外。其间虽二三暴君拘士，辟驳毁除，然皆仰面唾天，适足自污。宋之程、朱，阅佛大乘经典，亲近禅宗知识，以期窃取其义以自雄。由未遍阅诸经，遍参各宗知识，遂窃取佛经全事即理，及宗门法法头头会归自心之义，以释儒经，竟成执理废事之邪见。如曰：“天，即理也，岂真有冕旒而王者哉？鬼神者，二气之良能也，人死之后，形既朽灭，神亦飘散，纵有剉斫舂磨，将何所施？又神已散矣，令谁托生？”初由执理废事，继成断灭顽空。于是大张己见，深辟佛法。谓佛所说，三世因果，六道轮回之事理，乃为骗愚夫妇奉教之根据，实无其事。此后凡属理学，皆偷看佛经，皆力辟佛法。不究道之根本，徒以门庭固执。从此治心、治身、治国、治世之法，但存皮毛，了无根本。欧化一至，靡然风从，竟成废经废伦，争地争城，惨不忍闻之现象，为自有生民以来之大乱。究其根原，皆由辟因果轮回之学说以酿成之。自程、朱以后，学者凡天姿聪明，无不受此遗毒。举皆自命卫道，而不知其畔道也大矣。致大多数人，毕世无由闻道。亦有始陷覆辙，后痛改悔，自愍愍他，自伤伤他，欲以己之迷执，作一切人之殷鉴，如甘肃秦安，成复初者，又复何限？按其子净念书云：家严自十六七岁，即受程朱遗毒，以辟佛老为己任。惜所居偏僻，佛经殊难一见，又无宏法高僧，超格达士可亲近，遂以程朱所说，为千<a id="page431"></a>
 古不易之定论。辄依其说以辟佛老，实绝不知佛老之所以。由其妄辟佛老，并将素所崇奉儒教真正宗旨，亦复迷昧。幸宿植善根，天鉴愚诚，俾其病困多年，以期自反。初则犹谓天道无知，继则大悟己见悖谬。从兹痛改前非，力修净行。效了凡之立命，法净意之革心。虽得心地光明，仍旧目睛昏翳。民十六年，右目起翳，不能睹物。至二十年，左目亦然。乃与其子，极力忏悔。其子刺血画佛，以硃写经。彼自作文发露，遂得目能见物。方知不暴己过，终难消业，倘陈宿愆，尚堪利人。因兹作忏悔文，印送同人，以自己之迷悟，作来哲之法戒。祈光作跋，冀广流通。因略表受病之原委，期有心世道人心者，同挽颓风，同敦儒行，同修净业，同沐佛恩。同格人欲之幻物，同致本具之良知。庶可明明德以止至善，持佛号以生西方。罔念作狂，克念作圣，以身作则，普度群迷者，其在斯乎。</p>
<p class="bodyContent">涵江三江口仙庆寺净业社缘起</p>
<p class="bodyContent">民二十年</p>
<p class="bodyContent">念佛一法，乃佛法中之总持法门。三根普被，利钝全收。上之则等觉菩萨，不能超出其外；下之则逆恶凡夫，亦可预入其中。语其浅，则妇孺均能修持。语其深，则圣哲莫能了解。而且于在家善信，最为合机。以孝养父母，奉事师长，慈心不杀，修十善业，如来称为三世诸佛净业正因。故凡念佛之人，必须于家庭伦常中，各尽其分。所谓父慈、子孝、兄友、弟恭、夫和、妇顺、主仁、仆忠者是也。又须惩忿窒欲，闲邪存诚，诸恶莫作，众善奉行。而修善去恶，尤须在起心动念处，认真省察，笃实扩充而克除之。战兢惕厉，毋或怠忽，是为善人。善人念佛，方能得念佛之真实利益。如基址巩固，万丈高楼，自可随意建造矣。现今世道<a id="page432"></a>
 人心，陷溺已极，总因不讲尽谊尽分之道，福善祸淫之理。至于六道轮回之事，念佛往生之法，更无从得闻。以心不注重于道德仁义，因果报应，纵闻亦不生信。以是之故，酿成大劫，天灾人祸，频频降作，杀机弥漫，民不聊生。其有具忧世之心，欲为挽救者，咸皆提倡佛学，而修念佛法门。以此法，实为佛法中最易修持，最易成就之法，如人习射，以地为的，发无不中。此法仗佛慈力，但肯依教修持，无一不成就者。是故各当皈依三宝，受持五戒，遵行十善，以净身、口、意三业。生信发愿，念佛圣号，求生西方极乐世界，以期了生脱死，超凡入圣。如是之人，生为圣贤之徒，没登极乐之国。展转劝导，相观而善，何难弭灾息祸，修德膺福。敦本重伦，移风易俗，以迄天下太平，人民安乐也。由是言之，念佛一法，岂非振兴民力，辅弼政教，不据位而化民，不资刑而息恶之根本法轮乎。愿具挽劫运之心者，同皆入社。有道远者，及职务萦身，或青年妇女，不便来社者，均可在家摄心净念。特设净业社者，不过为提倡演说之机关而已。日常念佛，固属在家中修持之事，不可不知。社址设仙庆寺，每月某日，同来念佛。念毕，请通文理者，讲演念佛之章程利益，并居家教育儿女之规矩利益。又备有浅近念佛修善各书，有欲看者，按本请看，并不多取分文。复以此资，请书备阅。大家果能群起兴行，则世道人心，自然淳善，天灾人祸，无由降作矣。此实为国、为民、为社会，为家庭之最上善策也。愿见闻者，同兴起焉。</p>
<p class="bodyContent">海门汲浜镇助念往生社缘起</p>
<p class="bodyContent">民二十年</p>
<p class="bodyContent">世间一材一艺，皆须大家互相资助，方能有成。故曰：“百工居肆，<a id="page433"></a>
 以成其事。”君子学，以致其道。世间法尚如此，出世间法，何独不然？须知信愿念佛，求生净土，乃佛法中之特别法门。三根普被，利钝全收。等觉菩萨，不能超出其外。逆恶凡夫，亦可预入其中。一切法门，不到业尽情空，不能了生脱死，以唯仗自力故难。念佛法门，若具真信切愿，即可超凡入圣，以专仗佛力故易。一得往生，其所得之益，比业尽情空者，高超多多。此之法门，无论老幼男女，贵贱贤愚，士农工商，在家出家，皆应修持。不唯不碍一切职业，而且能助一切职业得易成就。凡念佛之人，务必敦伦尽分，闲邪存诚，诸恶莫作，众善奉行。真为生死，发菩提心，信愿坚决，求生西方。以此自行，复以化他。俾内而家庭眷属，外而乡党亲友，同修此法，同求往生。其为功德，何能名焉？以故成惠民，与诸居士，组织一助念往生社，于本镇武圣庙。每月逢期，来此念佛。念毕，讲说净土法门之利益，与其修法，并临终助念之办法。凡入社者，均当依之而行。其有社友，或非社友，请往其家助念者，当本大菩提心，开导病人，及与眷属。俾各依佛法，勿任凡情。开示之后，大家同秉一心以念，必期其亡者直下往生西方而后已。能成就他人往生，待至自己临终，必大有成就自己往生者，切勿以不关己而忽之。至于同社念佛道友，平常当与家中眷属，说其临终助念之利益。与预先洗澡、换衣，并对之哭泣之祸害。当请一本《饬终津梁》，令其详知。迨至父母，或余眷属，临欲命终，家中眷属，同为念佛，令彼心存正念，随佛往生。并请社友，为其助念。此时一发千钧，关系甚大。当将丧祭种种虚华之费，移于此时用之。当将哀毁尽孝之诚，移于为亲念佛。须令眷属，悉听社友指导，切不可狃于习俗，以误大事。《孟子》谓：“养生者不足以当大事，唯送死可以当大事。”况临终能以念佛相助，则正念昭彰，随佛往生。成就亲往生，即是成就亲作佛。凡作佛者，必度无量无边众生。世间尽孝之事，尚有大于此乎？是宜竭尽吾诚，而极力助之也。倘或狃于习俗，不以成就正念为事。或预为洗澡、换衣，一经触动，心已纷动，若或疼痛，必<a id="page434"></a>
 生瞋恚。若或哭泣，必生恋爱。纷动，则正念已失，莫由往生。瞋恚，则或致堕落毒虫之类。恋爱，亦属生死根本。人非病狂，谁忍以行孝之愚诚，坏亲正念，令其失了生脱死，以至成佛之巨益，致堕三途恶道，及常劫轮回之极苦乎？此之行孝，与罗刹女爱人何异？罗刹女谓所吃之人曰：“我爱汝，故吃汝。”愿一切孝子贤孙，及诸仁慈眷属，同随顺佛度众生之心，切勿与罗刹女之爱相同。则亡者存者，通皆得大利益矣。</p>
<p class="bodyContent">企庐莲社缘起</p>
<p class="bodyContent">民二十四年</p>
<p class="bodyContent">大觉世尊，愍诸众生，迷本妙心，轮回生死。示生世间，成等正觉，随众生机，说种种法。虽大小偏圆不同，权实顿渐各异，要皆为令众生，开示悟入佛之知见，究竟成佛而已。然众生根有大小，迷有浅深，不能直下畅佛本怀。又为末世众生，业障深厚，智慧浅薄，寿命短促，知识稀少，匪仗佛力，决难现生了脱。于是特开一总摄初中后法，普被上中下根之净土法门。俾彼已证法身者，速成佛道。未断烦惑者，亦出轮回。其为利益，超出一代时教之上。以一则专仗自力，一则兼仗佛力。譬如跛夫，尽日只行数里，若乘转轮圣王轮宝，一日即可遍达四洲。故得九界同归，十方共赞，千经俱阐，万论均宣。以其为十方三世一切诸佛，上成佛道，下化众生，成始成终之总持法门故也。</p>
<p class="bodyContent">溯自大教东来，远公首开莲社，当时高僧巨儒之预会者，凡百二十三人。自兹厥后，代有高人，续焰传灯，遍布中外。如来大法，有律、教、宗、密、净五种，唯净土一法，最易修持，最易成就，为律、教、宗、密之归宿。故古今律、教、宗、密诸知识，皆务密修，尤多极力显化<a id="page435"></a>
 者。此法真俗圆融，机理双契。不但为学道者，立出轮回之妙门，实为治国者，坐致太平之要道。故往圣前贤，通人智士，咸皆修持，若群星之拱北，众水之朝东焉。迩来人心不古，弃本逐末，欧风东渐，竞尚唯新。争地争城，互相残杀，天灾人祸，频频降作，国运危岌，民不聊生。其有心世道人心者，见此现象，恐人道或几乎息，群起而设法挽救之。于是各处咸立净业社，居士林，提倡佛学。明三世之因果，示六道之轮回。表佛性之真常，赞净土之超胜。令一切人，守孝、弟、忠、信、礼、义、廉、耻之八德，行格、致、诚、正、修、齐、治、平之八事。则必能惩忿窒欲，闲邪存诚，诸恶莫作，众善奉行，而为世间贤人善人。发菩提心，自行化他，信愿念佛，求生西方，迨至临终，佛及圣众，亲垂接引，令其往生，而为出世间上善人。此各处立社建林之大意也。</p>
<p class="bodyContent">苏州，为古来佛教盛兴之地，固多宿根深厚之人。纵外道援引，误入歧途，不旋踵而复归正道。曹崧乔居士，创办隐贫会，以周济贫民，乃色身上之慈惠。今又援陈依仁，周良济二居士，开企庐莲社，提倡念佛求生西方。俾迷背故乡，了无资粮以归者，皆得资粮具足，乃慧命上之计虑。而庐山之道，谁能继迹，但能景仰而企望之，亦不愧为庐山之徒，故名为企庐莲社焉。彼祈光作缘起，以发明其隐义，故为络索一上。庶见者闻者，及诸社员，悉知即心本具之道，即俗修真之法，即念佛而护国，即潜修而辅世之意义矣。</p>
<p class="bodyContent">福州佛学图书馆缘起</p>
<p class="bodyContent">民二十七年</p>
<p class="bodyContent">佛者，觉也。自觉，觉他，觉行圆满，方名为佛。乃烦惑净尽，福慧<a id="page436"></a>
 具足，五蕴皆空，三德彻证，圣中之圣，天中之天之嘉号，为十方三世一切诸佛之通名。其释迦牟尼，乃娑婆教主之别号也。梵语释迦牟尼，此翻能仁寂默。能仁，谓广度众生。寂默，谓彻证自性。学者，效也。即随分随力依教修行也。依教修行，何言其随分随力也？以佛随众生根性说法，以根性不一，佛随彼之智识身分所宜而说。随机施教，对症发药，必期于机教相契，令各得益。令在生死苦海沉溺之众生，归依佛法僧三宝，以为恃怙。令持不杀生、不偷盗、不邪淫、不妄语、不饮酒之五戒。令修十善，于身三，口四，意三，皆止其恶而行其善。所谓身不行杀生、偷盗、邪淫之事，口不说妄言、绮语、恶口、两舌之话，意不起贪欲、瞋恚，愚痴之念。愚痴，指不信因果，谓作善作恶，无有报应，人死神灭，无有后世等邪见。又复遇父言慈，遇子言孝，兄友、弟恭、夫和、妇顺。朋友，则劝善规过。主仆，则法仁效忠。一一各令敦伦尽分，闲邪存诚，诸恶莫作，众善奉行，此为人乘法。依此而修，生生为人。人乘，为天乘、声闻乘、缘觉乘、菩萨乘之根本。如地基筑坚，高楼随意可建也。天乘，于五戒十善外，加修各种禅定，以生六欲、四禅、四空等天。人乘，天乘，皆非了生死法。声闻乘，依戒定慧，修四谛法，以了生死。缘觉乘，依戒定慧，观察十二因缘流转、还灭二门，以了生死。菩萨乘，依戒定慧，修六度万行，下化众生，以期上成佛道。然此三乘法，皆属仗自力之普通法。若最上上根人，当可现生了生死，即佛在世时，亦是百中之一。若现在，恐全世界亦无一二矣。然佛以大慈悲，预知后世众生，无仗自力现生能了生死者，特开一信愿念佛，求生西方之特别法门。无论老幼男女，贵贱智愚，士农工商，政军学界，在家出家，上圣下凡，皆令现生仗佛慈力，往生西方。博地凡夫，带业往生。既生西方，惑、业、苦三，悉皆消灭。喻如片雪，当于洪炉，未至而化。已了生死之二乘，及权位菩萨往生，则速证无生法忍。已证无生之法身大士往生，则速证佛果。如来一代所说一切大小乘法，皆仗自力，故难。唯此一法，全仗阿弥陀佛慈<a id="page437"></a>
 悲誓愿摄受之力，及与行人信愿诚恳忆念之力，故得感应道交，即生了办也。然既欲往生西方，当念一切众生，皆是过去父母，未来诸佛。念报其恩，常加护惜，不敢杀食。见一切同伦，及诸鬼神，与鸟兽昆虫，皆心念口言，令其念佛求生西方。果能三业清净，敦伦尽分，以修持净土法门为劝，则相观而善，当有潜移密化，俗美风淳之望。</p>
<p class="bodyContent">世人未读佛经，不知佛济世度生之深谋远虑，见韩、欧、程、朱等辟佛，便以崇正辟邪为己任，而人云亦云，肆口诬蔑。不知韩，欧绝未看过佛经。韩之《原道》，只寂灭二字，是佛法中话，其余皆《老子》、《庄子》中话。后由大颠禅师启迪，遂不谤佛。欧则唯韩是宗，其辟佛之根据，以王政衰，而仁义之道无人提倡，故佛得乘间而入。若使知前所述佛随顺机宜，济世度生之道，当不至以佛为中国患，而欲逐之也。欧以是倡，学者以欧为宗师，悉以辟佛是则效。明教大师，欲救此弊，作《辅教编》，上仁宗皇帝。仁宗示韩魏公，韩持以示欧，欧惊曰：“不意僧中有此人也！黎明当一见之。”次日，韩陪明教往见，畅谈终日，自兹不复辟佛。门下士受明教之教，多皆极力学佛矣。程、朱读佛大乘经，亲近禅宗善知识，会得经中全事即理，及宗门法法头头会归自心之义，便以为大得。实未遍阅大小乘经，及亲近各宗善知识。遂执理废事，拨无因果，谓佛所说三世因果，六道轮回，乃骗愚夫愚妇奉彼教之根据，实无其事。且谓人死，形既朽灭，神亦飘散，纵有剉斫舂磨，将何所施？神已散矣，令谁托生？由是恶者放心造业，善者亦难自勉。夫因果者，圣人治天下，如来度众生之大权也。谓其实无，致后之学者，皆不敢说因果，唯以正心、诚意、为修、齐、治、平之本。而使善者不能不正心，诚意，恶者不敢不正心，诚意者，因果也。既不讲因果，则治国、治家、治身、治心之法，徒具虚文，不得实益。数百年来，尚能支持者，犹有古大人之流风善政，未全泯灭也。近来废弃旧法，竞尚唯新，争城争地，互相残杀，弱肉强食，酿成大劫者，皆由全国儒者，皆不敢说因果，恐人以违背先贤攻<a id="page438"></a>
 击。又或稍有树立，当入文庙，人以佞佛而阻之，故视说因果为畏途。以致从古未有之大乱，大为发生。使家庭、学校、社会皆讲因果，断不至乱至此极。在程、朱当日，恐佛教盛则儒教衰，故作此违理昧心之辟驳，以卫护儒教。其相争相杀，多年不息之惨象，实未看到。所谓人无远虑，必有近忧。彼恐不辟佛，儒者皆悉学佛。不知儒者果皆学佛，儒教当更兴盛。此义详于《林文忠公行舆日课发隐》中，当另抄之。俾贵地儒者，大开眼界，有所依从。世乱已极，思治之士，咸皆提倡佛学，以冀人各明因果，识罪福，回心向善，挽回劫运，以安民生。罗铿端等诸居士，拟立佛学图书馆，祈余作缘起，以发明佛教济世度生之旨趣，遂书此以塞其责。</p>
<p class="bodyContent">募修苏州报恩寺报恩塔缘起</p>
<p class="bodyContent">一切众生，皆有佛性，皆当作佛，是名正因，此属性德，亦本觉也。虽有正因，若不闻佛法，则如宝在藏中，珠系衣里，由不知故，枉受贫穷。既闻佛法，知佛是已成之佛，我及一切众生，皆是未成之佛。从兹修戒定慧，断贪瞋痴，返妄归真，背尘合觉，是名缘因，此属修德，亦始觉也。修德功深，性德体显，方知从昔已来，承正因佛性之力，行种种背性之事，受种种幻妄之苦，犹如暗室触宝，反受损伤。今已亲见本有佛性，则昔本不失，今亦无得，全妄即真，全修即性，是名了因，乃性修双融，始本合一也。凡佛所说一切大、小、权、实法门，无非令众生亲证乎此而已。然众生根有利钝，职有亲疏，难以普益。故以建立塔庙，庄严法相，鸣钟击磬，扬拳竖拂，为助发入道之缘。而古人每于大聚落处，建大塔庙者，以期见者闻者，纳佛种于八识田中，后来必至亲证觉道，非徒为壮观瞻也。<a id="page439"></a>
</p>
<p class="bodyContent">苏州报恩寺者，乃三国吴主孙权，为报母恩所建，原名通玄寺。至梁武帝中大通四年重修，僧正慧建十一级宝塔，备极庄严。隋文代陈，为吴令孙宽所废。唐初，僧慧頵重建。玄宗开元二十六年，诏天下州郡各建一大寺，以开元为额，遂改名开元寺。中有金铜玄宗像，昭宗大顺间，为淮西贼孙儒焚毁。后唐同光三年，吴越王钱镠，另建开元寺于盘门内瑞光寺旁，以晋愍帝建兴元年，由海浮来之二石佛，修无梁砖殿以供之。吴越王钱镠，自唐僖宗时，征黄巢，平董昌，尽忠唐室。昭宗时封王，所辖吴越，法道大兴。五代之世，唯吴越最为安靖，以数世信佛，绝无苛政所致。至宋太宗太平兴国三年，尽献所辖之地于宋。此八九十年，于佛于儒，均有莫大之关系焉。当五代周显德间，钱王于故开元寺基，重建寺，移支硎山报恩寺额于此，为报恩寺之所由名也。至宋神宗元丰间，重修寺塔，苏东坡舍铜龟以藏舍利。自后兴衰，不一而足。明万历初，塔寺复毁，由僧性月任兴复，适如金至，性月悉委任之。金广谈因果，显大神力，致檀施云集，阅九年而竣功。清康熙五年，一源法师，欲为重修。适太傅金文通公告老居家，因劝倡修，遂得大逾前规。道光十六年，邑绅潘梅溪，独舍巨资，俾得一新。光绪二十四年，敏曦老法师莅苏，邑绅以报恩寺塔颓败，欲仗德望恢复，请为住持。法师许之，未及开工而寂。法徒咏荷公，极力担当，令徒孙昭三公辅弼之。祖孙二人，竭力监督，功甫及半，而咏荷公殁，时在光绪三十一年。昭三公接住持，惨淡经营，至次年，俾九级浮图，及各殿堂，悉皆完整。迄今又三十余年，风雨摧残，木朽瓦裂。今年五月中旬，塔巅第八层陵角，忽然崩堕。由上至下，层层受损，若不急修，则后难收拾矣。昭三公持志书来，并说现状，拟即募修，祈不慧撰一缘起。恳祈十方宰官长者，善信人等，发菩提心，行方便事，舍不坚之资财，培无尽之福德。将见佛天云护，吉庆骈臻。富寿康宁，现身获箕畴之五福。桂兰蔚茂，后裔纳伊训之百祥矣。<a id="page440"></a>
</p>
<p class="bodyContent">阜阳资福寺重建念佛堂开莲社缘起</p>
<p class="bodyContent">民二十六年</p>
<p class="bodyContent">如来圣教，法门无量，随依一法，以菩提心修持，皆可以了生死，成佛道。然于修而未证之前，大有难易疾迟之别。求其至圆至顿，最简最易，契理契机，即修即性，三根普被，利钝全收，为律、教、禅、密诸宗之归宿，作人、天、凡、圣证真之捷径者，无如信愿念佛求生西方一法也。良以一切法门，皆仗自力。念佛法门，兼仗佛力。仗自力，非烦惑断尽，不能超出三界。仗佛力，若信愿真切，即可高登九莲。当今之人，欲于现生了生死大事者，舍此一法，则绝无希望矣。须知净土法门，法法圆通。如皓月丽天，川川俱现。水银堕地，颗颗皆圆。不独于格物、致知、穷理、尽性、觉世、牖民、治国、安邦者，有大裨益。即士、农、工、商，欲发展其事业，老、幼、男、女，欲消灭其疾苦者，无不随感而应，遂心满愿。今则人心陷溺，世乱已极。变乱是非，颠倒黑白，争夺欺陵，极力演变。若不挽救，则人道或几乎熄。于是各处有心之士，群起而提倡佛法，明三世之因果，显六道之轮回，示娑婆之浊恶，表极乐之严净。以期斯世之人，克己复礼，生入圣贤之域。了生脱死，没归极乐之邦。阜阳资福寺，乃几朝古刹，载之志乘。近以住持无弘法之资格，一班不知佛法者，竞倡维新，破除迷信，急欲毁灭其寺。虽明哲之士，谕以正理，绝不肯听。阜阳佛教会代表邢纯斋，愤不顾身，奔走省垣，面见主席雪亚刘公，祈其出示保护。幸蒙刘公护法心切，爱民情殷，立即出示禁止，方得保存。地方人士，因思佛法理智高深，利益广大。更念资福为颍地名胜，自古迄今，人民沐恩戴德者，多难胜数。不忍任其荒凉，于是重谋兴复。现已建立念佛堂五楹，请秉初法师暂主其事。拟安戒德师僧若干位，常年修<a id="page441"></a>
 持净业。每月朔望，聚集在家信士，念佛一日，以资提倡。午后念佛毕，不拘缁素，为之讲演念佛大旨，与居尘学道，在野报国之法。以及敦伦尽分，闲邪存诚，诸恶莫作，众善奉行之事。并真为生死，发菩提心，信愿念佛，求生西方之理。俾一切人，知人皆可以为尧舜，人皆可以作佛之所以然。则于一切时，一切处，皆为希圣学佛之事。此实不居位而护国，救民，不现形而移风，易俗之大方便法门。愿若缁若素共勉之，则其利益大矣。</p>
<p class="bodyContent">募印《观世音菩萨本迹感应颂》说明</p>
<p class="bodyContent">民十四年办法从略</p>
<p class="bodyContent">观世音菩萨，于过去无量劫前，久成佛道，号正法明。但以慈悲心切，救苦情殷，不离寂光，垂形九界，于十方无量世界，随类现身，度脱众生。《普门品》所谓，应以何身得度者，即现何身而为说法。虽则十方世界，无刹不现，而于娑婆世界，因缘甚深。虽则十法界身，无身不现，而世人皆以菩萨称之。虽则应化之处，遍满寰宇，而浙江普陀，最为显著。印光受恩实巨，负恩甚深。初则出家于陕西南五台山，为观音现身降伏毒龙之道场。继则寄居南海普陀，为善财南参观音之圣地。每念世人不知菩萨之深慈大悲，欲搜辑大藏，及与群书，凡菩萨本地之行愿，及此方感应之事迹，述为颂文，加以详注。俾世之同伦，同知观音之大慈悲心，与夫随类逐形，寻声救苦之实理实事。庶可同持圣号，同消业障，同增福慧，生为身心清净之人，殁入莲池海众之会。用此以正人心而挽劫运，以期天下太平，人民安乐也。然此心虽发，但以学识浅陋，笔墨拙朴，未能即时举行。适江西大文学许止净居士来山见访，一见即成<a id="page442"></a>
 莫逆，因以其事见托，彼即欣然允许。遂潜心撰述，时经二年，述成颂文二万余言。每句事迹，悉注于每段之后，俾阅者一目了然，共成三卷。又录经中要义，名为经证一卷，附于颂文之后。又《金刚经功德颂》一卷，亦附于后。俾诵经念佛人，同知向方。以期即凡心以见佛心，克遂如来度生之愿。现今天灾人祸，相继降作，世道人心，陷溺已极，特借此以作挽狂澜，扶世道，同登圣域，共证菩提之向导。今即付排发刊，愿有力善信，共出净资，俾举世同人，各沐观音菩萨之慈恩，以迄同得亲证本具佛性，圆满无上觉道。区区之心，如是而已。下略</p>
<p class="bodyContent">楹 联</p>
<p class="bodyContent">肇于宋初，蜀后主孟昶庆新春。自后僧俗，各以之赞颂功德，发挥道妙，摅心所蕴，藉谕同仁。《云栖法汇》，曾载各联，今踵芳规，以博一笑。印光识。</p>
<p class="bodyContent">释 迦</p>
<p class="bodyContent">下兜率而降神，住世八十其年，令九界众生，彻见本来真面目。</p>
<p class="bodyContent">睹明星而悟道，谈经三百余会，俾大千佛子，复归原有旧家乡。</p>
<p class="bodyContent">佛应西乾，度众生以悟证菩提，故感天龙常拥护。</p>
<p class="bodyContent">法流东土，开文化而震发聋瞆，致令贤智尽归宗。</p>
<p class="bodyContent">三惑尽而二死亡，一尘不立。</p>
<p class="bodyContent">五蕴空而六根净，万德圆彰。</p>
<p class="bodyContent">圆悟藏性，彻证自心，道通天地有形外。</p>
<p class="bodyContent">慈起无缘，悲运同体，恩遍圣凡含识中。</p>
<p class="bodyContent">冀有情共证真常，本寂灭心，说圆通法。<a id="page443"></a>
</p>
<p class="bodyContent">期含识同登觉岸，依一实道，开方便门。</p>
<p class="bodyContent">《华严》顿演圆宗，独被上根，尚未悉符出世度生之弘誓。</p>
<p class="bodyContent">《行愿》导归极乐，全收九界，方堪大畅成道利物之本怀。</p>
<p class="bodyContent">华表圆因，显如来成始成终之道。</p>
<p class="bodyContent">严彰实果，示众生心作心是之门。</p>
<p class="bodyContent">弥 陀</p>
<p class="bodyContent">莫讶一称超十地。</p>
<p class="bodyContent">须知六字括三乘。</p>
<p class="bodyContent">如来拯济无方，广度众生须度我。</p>
<p class="bodyContent">吾辈竛竮没寄，不念弥陀更念谁。</p>
<p class="bodyContent">依宏誓愿，建折摄之法门，但肯一心持名，自尔潜符实相，俾四圣六凡同证真常，故得九界咸归，十方共赞。</p>
<p class="bodyContent">以大慈悲，立厌欣之胜行，若能初土托质，何难顿入寂光，导三乘五性齐登净域，因兹千经俱阐，万论均宣。</p>
<p class="bodyContent">应当发愿愿往生，客路溪山，切莫从头再眷恋。</p>
<p class="bodyContent">自是不归归便得，故乡风月，直须全体总亲承。</p>
<p class="bodyContent">成就六八大愿，居西方以作佛，举华藏世界诸庄严，圆彰净土。</p>
<p class="bodyContent">愍念九品含灵，向东域而垂慈，引娑婆国中众男女，同往莲邦。</p>
<p class="bodyContent">舍西归捷径，九界有情，上何以圆成觉道。</p>
<p class="bodyContent">离净土法门，十方诸佛，下不能普利群萌。</p>
<p class="bodyContent">五住二执，蒙光顿圆夫四德。</p>
<p class="bodyContent">三乘六道，克念定证于一真。</p>
<p class="bodyContent">佛愿宏深，十方共赞。</p>
<p class="bodyContent">生心恳到，九界同归。<a id="page444"></a>
</p>
<p class="bodyContent">寿量无边，竖穷三际。</p>
<p class="bodyContent">光明有象，横遍十方。</p>
<p class="bodyContent">苦海无边，回头是岸。</p>
<p class="bodyContent">乐邦有路，起信即生。</p>
<p class="bodyContent">唯期五浊顿空，任他香无人焚，地无人扫。</p>
<p class="bodyContent">倘得一真共证，自尔愿令我满，心令我安。</p>
<p class="bodyContent">济度无方，怜伊体一。</p>
<p class="bodyContent">津梁罔测，悯彼迷深。</p>
<p class="bodyContent">誓愿宏深，十方共赞。</p>
<p class="bodyContent">慈悲广大，九界同归。</p>
<p class="bodyContent">弥 勒</p>
<p class="bodyContent">宝阁覆十虚，宛若空含万象。</p>
<p class="bodyContent">分身遍尘刹，直同月印千江。</p>
<p class="bodyContent">坦腹笑容摄海众，</p>
<p class="bodyContent">分身散影示时人。</p>
<p class="bodyContent">宴坐等人来，预摄龙华会里有缘之辈。</p>
<p class="bodyContent">逢机以笑应，圆彰大肚皮中无所不容。</p>
<p class="bodyContent">楼阁门开，圆彰法界修因事。</p>
<p class="bodyContent">慈悲愿普，预摄龙华证果人。</p>
<p class="bodyContent">佛</p>
<p class="bodyContent">彻证一真法界，三惑尽而二死亡，德超十地。</p>
<p class="bodyContent">普令九类圣凡，五蕴空而六度具，道继大雄。<a id="page445"></a>
</p>
<p class="bodyContent">观 音</p>
<p class="bodyContent">有感即通，千江有水千江月。</p>
<p class="bodyContent">无机不被，万里无云万里天。</p>
<p class="bodyContent">一尘不立，得真圆通，现随类逐形之身，寻声救苦。</p>
<p class="bodyContent">五蕴皆空，证大寂灭，依即心自性之道，说法度生。</p>
<p class="bodyContent">云起慈门，悯彼迷情不易悟。</p>
<p class="bodyContent">波腾愿海，怜伊佛性了无殊。</p>
<p class="bodyContent">慈悲心切，虽救苦以寻声，常住楞严大定。</p>
<p class="bodyContent">与拔情殷，纵逗机而说法，圆彰寂灭真宗。</p>
<p class="bodyContent">照见五蕴皆空，说法度生，竖穷三际。</p>
<p class="bodyContent">证极一乘实相，寻声救苦，横遍十方。</p>
<p class="bodyContent">誓愿宏深，处处现身说法。</p>
<p class="bodyContent">慈悲广大，时时救苦寻声。</p>
<p class="bodyContent">法法圆通，故名自在。</p>
<p class="bodyContent">头头合道，因号普门。</p>
<p class="bodyContent">慈起无缘，恩周庶类。</p>
<p class="bodyContent">悲兴同体，道启多门。</p>
<p class="bodyContent">势 至</p>
<p class="bodyContent">本愿不违，摄念佛人归净土。</p>
<p class="bodyContent">分身无量，居极乐国遍十方。</p>
<p class="bodyContent">都摄六根，获大寂灭。</p>
<p class="bodyContent">单提一念，证真圆通。<a id="page446"></a>
</p>
<p class="bodyContent">以智慧光，普照一切。</p>
<p class="bodyContent">乘圆通道，广度众生。</p>
<p class="bodyContent">菩 萨</p>
<p class="bodyContent">证诸佛本妙觉心，从兹安住寂光，享真常之法乐。</p>
<p class="bodyContent">愍众生迷如来藏，故复现身尘刹，作得度之因缘。</p>
<p class="bodyContent">韦 驮</p>
<p class="bodyContent">菩萨化身，辅正摧邪宏圣教。</p>
<p class="bodyContent">童真入道，安邦护国度群迷。</p>
<p class="bodyContent">普陀韦驮</p>
<p class="bodyContent">护法安僧，俾有情共入普门，满观音愿。</p>
<p class="bodyContent">降魔制外，令含识齐登觉岸，遂善逝心。</p>
<p class="bodyContent">普陀天王</p>
<p class="bodyContent">企慈云普覆尘寰，以天王身，作如来使。</p>
<p class="bodyContent">期法雨均沾沙界，现大人相，镇圆通场。</p>
<p class="bodyContent">关 帝</p>
<p class="bodyContent">浩气冲天，仰效义天之覆庇。</p>
<p class="bodyContent">精忠贯日，常随佛日以昭彰。<a id="page447"></a>
</p>
<p class="bodyContent">佛 殿</p>
<p class="bodyContent">冥显咸加，恩逾父母。</p>
<p class="bodyContent">圣凡普利，德迈穹苍。</p>
<p class="bodyContent">行满果圆，导三乘以齐成觉道。</p>
<p class="bodyContent">悲深愿重，拯四生而共届莲邦。</p>
<p class="bodyContent">教演偏圆，统九界而齐度。</p>
<p class="bodyContent">德全福慧，超十地以独尊。</p>
<p class="bodyContent">普陀仙人井观音</p>
<p class="bodyContent">悲愿宏深，故从个里涌甘露。</p>
<p class="bodyContent">慈恩浩荡，致使寰区尽竭诚。</p>
<p class="bodyContent">灵岩山智积殿</p>
<p class="bodyContent">证法华而来灵山，追随多宝塔中佛。</p>
<p class="bodyContent">现色身以医陆弟，愍念阎浮世上人。</p>
<p class="bodyContent">灵岩智积</p>
<p class="bodyContent">灵岩灵迹有永夫，足显轮回旷远。</p>
<p class="bodyContent">智积智谋启陆相，用彰佛道渊深。</p>
<p class="bodyContent">圣德难思，特现像身说法要。</p>
<p class="bodyContent">悲心无既，永留本寺作帡幪。<a id="page448"></a>
</p>
<p class="bodyContent">藏经阁</p>
<p class="bodyContent">如来广运慈悲，畅谭三藏甚深之妙典，普使众生，开发菩提，销熔惑业，荡昏迷而复常寂照，摄果觉而总作因心，直同露滴沧溟，便是汪洋大海，甄陶化育，利益难名。我辈欣逢明诲，敢不卒年矻矻，依教修行，彻底穷源，饮兹一味，自此罄空后际，导怨亲以共出畏途，用冀仰酬夫佛力。</p>
<p class="bodyContent">皇帝不忘付嘱，颁布五时秘密之真诠，悉令含识，闻熏般若，清净根身，了挂碍兮获本圆通，即凡情兮全彰圣智，无异尘投华岳，顿成岌嶪高山，护念保绥，功勋罔测。吾侪幸遇指南，固当终日乾乾，竭诚持诵，登峰造极，观彼太虚，由斯周遍十方，扶胞与以齐臻道岸，永期上报于君恩。</p>
<p class="bodyContent">法海汪洋，深探彻底之源，方可谓无辜佛化。</p>
<p class="bodyContent">义山峭峻，直上绝高之顶，始堪云不负己灵。</p>
<p class="bodyContent">五时言教，非异非同，为实施权，开权显实，有如海孕百川川赴海。</p>
<p class="bodyContent">三乘谛理，即多即一，由性现相，摄相归性，直似空含万象象依空。</p>
<p class="bodyContent">法 堂</p>
<p class="bodyContent">慧焰重重，烁破千年之暗室。</p>
<p class="bodyContent">法源混混，滋生五性之灵苗。</p>
<p class="bodyContent">藏经阁佛殿</p>
<p class="bodyContent">佛光普照十方界，</p>
<p class="bodyContent">法雨均滋五性根。<a id="page449"></a>
</p>
<p class="bodyContent">讲 堂</p>
<p class="bodyContent">（仗自力者，名通途法门。仗佛力者，名特别法门。佛教净业社讲堂落成，命撰楹联，因标示宗旨。）</p>
<p class="bodyContent">法会宏开，教行并进，欲得千机普育，利钝齐修，是故略资通途，偏崇特别，以华严圆满菩提之妙因，唯在导归净土。</p>
<p class="bodyContent">讲筵大启，理事双诠，拟求万派朝宗，圣凡等益，由兹拣去自力，注重佛加，冀娑婆具足惑业之含识，现生同赴莲池。</p>
<p class="bodyContent">念佛堂</p>
<p class="bodyContent">何必问是谁，此道于今昭日月。</p>
<p class="bodyContent">但能常系念，佛心无处不慈悲。</p>
<p class="bodyContent">决志求生，效昔贤将错就错。</p>
<p class="bodyContent">一心忆念，至今日人云亦云。</p>
<p class="bodyContent">因戒生定，定慧圆明菩提本。</p>
<p class="bodyContent">由教入净，净禅贯彻觉道成。</p>
<p class="bodyContent">力修戒定慧空，则无我见。</p>
<p class="bodyContent">常念慈悲喜舍，方契佛心。</p>
<p class="bodyContent">了君大事唯修净，</p>
<p class="bodyContent">畅佛本怀在往生。</p>
<p class="bodyContent">三业相应，往生有分。</p>
<p class="bodyContent">六根都摄，见佛无难。</p>
<p class="bodyContent">照见五蕴皆空，远离颠倒梦想。</p>
<p class="bodyContent">都摄六根净念，上合本妙觉心。<a id="page450"></a>
</p>
<p class="bodyContent">五蕴皆空，六根俱寂。</p>
<p class="bodyContent">一尘不染，万德圆彰。</p>
<p class="bodyContent">三教堂</p>
<p class="bodyContent">儒释本同源，道并行而不悖。</p>
<p class="bodyContent">内外原一体，理交显而弥彰。</p>
<p class="bodyContent">永明塔院</p>
<p class="bodyContent">《宗镜》圆照，万善同归，本教义而续慧命。|</p>
<p class="bodyContent">《法华》一部，佛事百八，振大机以警愚顽。</p>
<p class="bodyContent">智者坊</p>
<p class="bodyContent">教判五时，化仪化法双诠，灵鹫亲承诸善逝。</p>
<p class="bodyContent">佛明六即，心作心是并阐，支那弘道无二人。</p>
<p class="bodyContent">孔圣殿</p>
<p class="bodyContent">继往开来，道通天地有形外。</p>
<p class="bodyContent">祖尧述舜，恩遍飞潜异类中。</p>
<p class="bodyContent">如意寮</p>
<p class="bodyContent">万德洪名常忆念，</p>
<p class="bodyContent">百般幻病自消除。<a id="page451"></a>
</p>
<p class="bodyContent">地藏坛</p>
<p class="bodyContent">洪愿发时，生蒙度脱。</p>
<p class="bodyContent">尊经演处，罪自消亡。</p>
<p class="bodyContent">法华坛</p>
<p class="bodyContent">大事因缘，端归实相。</p>
<p class="bodyContent">一乘源本，在报亲恩。</p>
<p class="bodyContent">三 门</p>
<p class="bodyContent">经承北阙，律阐南山，续慧命于将来，直使普天含识，顿明寂灭真心，竖穷三际。</p>
<p class="bodyContent">道继西乾，宗传东震，开佛知于当念，咸令法界有情，彻悟圆通妙性，横遍十方。</p>
<p class="bodyContent">诣菩提场，趣寂灭殿。</p>
<p class="bodyContent">登圆通路，入解脱门。</p>
<p class="bodyContent">菜 园</p>
<p class="bodyContent">地壮菜根粗，因真果正。</p>
<p class="bodyContent">粪多茄子大，德厚福隆。</p>
<p class="bodyContent">戏 台</p>
<p class="bodyContent">权制排场扶教化。<a id="page452"></a>
</p>
<p class="bodyContent">巧垂明训振纲常。</p>
<p class="bodyContent">寓褒贬，别善恶，庆殃福极，报不爽于淑慝贤奸，发瞆震聋，允作千秋藻鉴。</p>
<p class="bodyContent">扶教化，振纲常，慈孝仁忠，义各尽于君臣父子，移风易俗，洵为万世典型。</p>
<p class="bodyContent">典型示彼将来，俾狂夫克念作圣。</p>
<p class="bodyContent">奸谀诛于已往，庶潜德大发幽光。</p>
<p class="bodyContent">法如庵三门</p>
<p class="bodyContent">法道幽深，直入圆通妙境。</p>
<p class="bodyContent">如门广大，全彰寂照真宗。</p>
<p class="bodyContent">贺传戒</p>
<p class="bodyContent">张戒网以振宗风，二谛圆明，诚足追踪往哲。</p>
<p class="bodyContent">布慈云而降法雨，三根普被，允堪贻范后昆。</p>
<p class="bodyContent">讲禅林宝训</p>
<p class="bodyContent">览镜知惭宏宝训，</p>
<p class="bodyContent">规今师古振禅林。</p>
<p class="bodyContent">贺五十寿</p>
<p class="bodyContent">效伯玉之知非，五十年愆尤，从兹尽忏。</p>
<p class="bodyContent">师仲尼之立命，百千世懿范，永用遵行。<a id="page453"></a>
</p>
<p class="bodyContent">贺 寿</p>
<p class="bodyContent">己立立人，是名上寿。</p>
<p class="bodyContent">知非非断，可谓长年。</p>
<p class="bodyContent">挽法师</p>
<p class="bodyContent">以求生得故乡之风月，生本无生，无生而生，生于无生之净土。</p>
<p class="bodyContent">以示灭作险道之导师，灭实不灭，不灭而灭，灭于不灭之秽邦。</p>
<p class="bodyContent">圆满菩提，常光现处幻缘灭。</p>
<p class="bodyContent">庄严净土，本有彻时真智生。</p>
<p class="bodyContent">挽讲楞严</p>
<p class="bodyContent">汇阴入界而头头合道，数十年教义宗风，徒成景仰。</p>
<p class="bodyContent">泯根尘识而法法归真，一刹那因圆果满，永作津梁。</p>
<p class="bodyContent">挽老修行</p>
<p class="bodyContent">禅心虚寂，净业精纯，蒙佛接引以往生，不枉数十年来居海岛。</p>
<p class="bodyContent">道貌威棱，清神卓荦，令人敬畏而景仰，允堪千百世后作典型。</p>
<p class="bodyContent">挽天童寄禅和尚</p>
<p class="bodyContent">追忆拈提，意旨昭著，悉令认影狂徒，即时还得本头，可叹天不假年，致使法门亡砥柱。</p>
<p class="bodyContent">每吟偈颂，声韵铿锵，普俾抛家浪子，直下顿开宝藏，堪悲事未遂<a id="page454"></a>
 志，遽教后进失规绳。</p>
<p class="bodyContent">平交法嗣晚辈皆可用</p>
<p class="bodyContent">十载住天童，恒以诗歌传密印。</p>
<p class="bodyContent">一朝生佛国，永随观势证圆通。</p>
<p class="bodyContent">寄禅和尚</p>
<p class="bodyContent">解同霁月光风，上继密云之法道，方欲宏开学会，接引后昆，岂料竟生极乐克因去。</p>
<p class="bodyContent">诗等金声玉振，永为苦海之慈航，尚期亲证圆通，追踪先觉，急宜复入娑婆了愿来。</p>
<p class="bodyContent">痛法道之式微，腹蕴经纶，志图恢复，援官长以作金汤，何意半途而逝。</p>
<p class="bodyContent">冀宗风之丕振，心悬藻鉴，口吐珠玑，刊枣梨以普流布，可云永劫常存。</p>
<p class="bodyContent">挽留云观月和尚</p>
<p class="bodyContent">仰承师志，创建禅林，普令参请缁流，得以安身立命，幸值年高德邵，式范后昆，何缘月落青天水到海。</p>
<p class="bodyContent">上叩帝阍，乞颁龙藏，悉使宗教开士，因兹达本穷源，既经质谢神迁，亲侍大觉，当必心冥理地道符空。</p>
<p class="bodyContent">平交挽住市廛小庙僧</p>
<p class="bodyContent">本来面目，即俗恒真，俯向碧潭观夜月。<a id="page455"></a>
</p>
<p class="bodyContent">毕世操持，似退实进，倒骑驴子上庐山。</p>
<p class="bodyContent">僧挽大商家护法</p>
<p class="bodyContent">白手起家，居廛为政，数十年广行慈济，大展经纶，无边际清操高风，讵料徒成夫景仰。</p>
<p class="bodyContent">赤诚护法，即俗修真，当斯时顿弃幻躯，直升安养，绝对待本光常寿，必将彻证于唯心。</p>
<p class="bodyContent">定海县送瘟</p>
<p class="bodyContent">经宣秘藏，送瘟神即归天府，岂徒一邑安康，纵属邻邦不为壑。</p>
<p class="bodyContent">咒诵真诠，祈吉耀常照下方，既锡阖境福庆，兼令通国沐容光。</p>
<p class="bodyContent">送 瘟</p>
<p class="bodyContent">下民背觉合尘，致使天灾以见告。</p>
<p class="bodyContent">大士寻声救苦，因怜葵悃之诚求。</p>
<p class="bodyContent">慧日丽中天，灭尽瘟疫之霜露。</p>
<p class="bodyContent">慈云覆大地，滋荣福寿之根苗。</p>
<p class="bodyContent">代吊孙传芳</p>
<p class="bodyContent">心契真常，普为怨亲修圣道。</p>
<p class="bodyContent">身偿业债，浑忘人我归莲邦。<a id="page456"></a>
</p>
<p class="bodyContent">自励</p>
<p class="bodyContent">悉将格致诚正措己躬，是真豪杰。</p>
<p class="bodyContent">不以身心性命置度外，乃大丈夫。</p>
<p class="bodyContent">汝将死，快念佛，心不专一，决堕地狱，饿鬼畜生尚难求，勿妄想人天福果。</p>
<p class="bodyContent">汝将死，快念佛，志若真诚，便预莲池，声闻缘觉犹弗住，定克证等妙圆乘。</p>
<p class="bodyContent">照见五蕴皆空，心境俱捐，直同皓月孤圆，光吞万象。</p>
<p class="bodyContent">证到一尘不立，智悲双运，不异昊天浩荡，体覆群伦。</p>
<p class="bodyContent">念佛方能消宿业。</p>
<p class="bodyContent">竭诚自可转凡心。</p>
<p class="bodyContent">闭户拒来人，痛念死期将至。</p>
<p class="bodyContent">专心修净业，深惭道业未成。</p>
<p class="bodyContent">卓立不移，当师孔圣。</p>
<p class="bodyContent">有非必改，宜效蘧贤。</p>
<p class="bodyContent">证道方能超六道。</p>
<p class="bodyContent">明心自可了三心。</p>
<p class="bodyContent">道业未成，敢使此心散乱。</p>
<p class="bodyContent">死期将至，力辞一切应酬。</p>
<p class="bodyContent">阅遍尘寰原是幻。</p>
<p class="bodyContent">研穷妙性急归真。</p>
<p class="bodyContent">寡过未能为我憾。</p>
<p class="bodyContent">居心无伪任人非。</p>
<p class="bodyContent">知佛性常，奋克证志。<a id="page457"></a>
</p>
<p class="bodyContent">思地狱苦，发菩提心。</p>
<p class="bodyContent">闲 联</p>
<p class="bodyContent">解行全无，敢充天鸟。</p>
<p class="bodyContent">根身未净，勉效云牛。</p>
<p class="bodyContent">为学日益，为道日损。</p>
<p class="bodyContent">师贤心实，师圣心空。</p>
<p class="bodyContent">虽有珠海金山，不如坐进此道。</p>
<p class="bodyContent">纵令封禅拜国，何若立往西方。</p>
<p class="bodyContent">事事利人，出尔反尔。</p>
<p class="bodyContent">心心省己，念兹在兹。</p>
<p class="bodyContent">一制夫心成铁汉。</p>
<p class="bodyContent">三缄其口学金人。</p>
<p class="bodyContent">药 师</p>
<p class="bodyContent">如来誓愿宏深，普利有情，果能心无所住持洪名，自可灾遍消尽六道苦。</p>
<p class="bodyContent">经咒威神广大，齐资含识，若肯念不分驰禀圣教，定然寿得延及两足尊。</p>
<p class="bodyContent">法 堂</p>
<p class="bodyContent">无我相，无人相，无众生相，无寿者相，相相离相，而万德圆彰，究竟亲证夫实相。</p>
<p class="bodyContent">生慈心，生悲心，生欢喜心，生大舍心，心心印心，而一尘不立，彻底<a id="page458"></a>
 显现乎佛心。</p>
<p class="bodyContent">观音地藏</p>
<p class="bodyContent">观世音现众身以说妙法，随尘刹感，遍尘刹应。</p>
<p class="bodyContent">地藏王空地狱而尽生界，行如来事，慰如来心。</p>
<p class="bodyContent">遍法界寻声救苦，随类现身，首推普门大士。</p>
<p class="bodyContent">举冥阳兴慈运悲，常时垂手，莫过地藏愿王。</p>
<p class="bodyContent">地 藏</p>
<p class="bodyContent">众生度尽，方证菩提，缅与乐拔苦之心，共三际十虚而莫既。</p>
<p class="bodyContent">地狱已空，始示成佛，溯兴慈运悲之念，举五乘九界而无遗。</p>
<p class="bodyContent">诸法渊海</p>
<p class="bodyContent">佛愿洪深，普被三根，因兹九界同归，十方共赞。</p>
<p class="bodyContent">法门广大，不遗一物，故得千经并阐，万论均宣。</p>
<p class="bodyContent">格物致知确解</p>
<p class="bodyContent">格除幻妄私欲物，</p>
<p class="bodyContent">致显中庸秉彝知。</p>
<p class="bodyContent">贺功德林</p>
<p class="bodyContent">肉食忍心招劫运，</p>
<p class="bodyContent">素餐善念致太平。<a id="page459"></a>
</p>
<p class="bodyContent">体乾父坤母之心，永除肉食。</p>
<p class="bodyContent">存民胞物与之念，特备素餐。</p>
<p class="bodyContent">吃素念佛</p>
<p class="bodyContent">缅如来愍念殊殷，常持洪名，冀历劫罪愆，由兹即灭。</p>
<p class="bodyContent">观世人睚眦必报，永断肉食，以杀身怨恨，决定难消。</p>
<p class="bodyContent">口腹误人，出尔反尔结怨对。</p>
<p class="bodyContent">佛名济世，念兹在兹预圣流。</p>
<p class="bodyContent">素食处</p>
<p class="bodyContent">推吾人恶死之心，巧行救济。</p>
<p class="bodyContent">体天地好生之德，永戒残伤。</p>
<p class="bodyContent">附 录</p>
<p class="bodyContent">古人云：“伯夷、叔齐虽贤，得夫子而名益彰。颜渊虽笃学，附骥尾而行益显。”德森苦恼无状，学行全缺，若非得印老人摄受提携，实不知何所托足，遑论其他。兹承缁素诸公，亦有垂青而怜愍者，何一非老人加被之所致也？即偶有记述，鄙俚不文，语无伦次，又何堪问世，刺人雅目？但由查宾臣居士，函述许止净生西状况，老人即函令德森，记述其事，附于《文钞续编》之末。因奉此命，遂将有关法要，清晰情形之各事实，缕记数则，以作附录。仍呈老人鉴核许可，乃敢附骥尾，得以随行广布。若曰欲步后尘，弘宣法道，则吾岂敢？但仗老人慈光，俾所记事实，传布遐迩，令人直信不疑而已。苦恼比丘德森谨识。<a id="page460"></a>
</p>
<p class="bodyContent">念佛摄心偈</p>
<p class="bodyContent">见云水堂书壁，照录。</p>
<p class="bodyContent">蕅益大师《阿弥陀经要解》有云：“若信愿坚固，临终十念一念，亦决得生。若无信愿，纵将名号持至风吹不入，雨打不湿，如银墙铁壁相似，亦无得生之理。”祖师如此极力道破，乃为一辈以持名压捺妄想，不知求生者，吐肝吐胆，剖心沥血之诚实语，修净业者，不可不知也。但吾人既知生信发愿，决定求生。奈妄想纷飞，口虽念佛，心全昏散，亦属往生之障。若如森之业障深重之最极钝根，遵照前人几许良法，均觉费力，仍难制心一处。兹录云水僧书壁《念佛摄心偈》，似发前人所未发。以之调摄身心，实较其他各法为有效。况念念存想莲华，即西方胜境而安心，自然有助净行，毫无流弊。与势至之都摄六根，净念相继，不谋而合。呈似印公老人，亦赞妙善。故敢钞附于此，俾如森驽钝之净业行人，依之修习。偈云：</p>
<p class="bodyContent">若问念佛法，摄心自有方。每念一声佛，口作莲华香。</p>
<p class="bodyContent">因我清净心，所以有此香。华从口中出，朵朵向西方。</p>
<p class="bodyContent">一佛华一朵，有色复有光。念到一声佛，青色放青光。</p>
<p class="bodyContent">念到二声佛，黄色放黄光。念到三声佛，赤色放赤光。</p>
<p class="bodyContent">念到四声佛，白色放白光。如是轮转想，念念不可忘。</p>
<p class="bodyContent">不必记其数，但想色香光。果能心不乱，决见大愿王。</p>
<p class="bodyContent">许止净居士往生记并颂</p>
<p class="bodyContent">居士，名业笏，江西彭泽人，清光绪甲辰翰林。住馆八年，光复后，<a id="page461"></a>
 即隐居。民国二年，归心学佛，专志净土。继读印光法师文，即知老人法门龙象，尤为净宗山斗。进知观音大士，为弥陀左辅，莲邦智导。遂动朝普陀，礼大士，谒印老之念。于民十一年前往，礼觐之下，以撰就《礼观音疏》进呈。观世音菩萨本迹感应颂前，载疏全文。内有“食廷璋之芋，克日西行”句，老人便意其尚未断荤。乃问：“汝吃素否？”答曰：“吃花素。”老人作色呵斥曰：“倒架子，如此大通家，尚不以身作则吃长素，何能感化他人。”厉声大吼，居士欣然乐受。不但毫不介意，实在心悦诚服。次日上书请老人继续编辑《净土圣贤录》，自愿助成。于见面受呵之慈训，表示万分感激，叹为名不虚传。老人见其知见纯正，文笔超妙，尤且虚怀若谷，殊为末世罕有，遂请编《观世音菩萨本迹感应颂》。自是函件往来，益臻款密。乃执弟子礼，求老人授皈依，赐法名。老人仍令名止净。民十六、七年，避难沪滨，聂云台居士请编《历史感应统纪》。二书次第流通，凡具正知见之缁素，皆叹其佛理高深，文学精粹。潘对凫老居士，再请撰《佛学救劫编》。三书编成，皆印老人料理排印。即四大名山志之印行，居士亦各有辅助，老人序中亦述大概。民二十五年，在报国，再求老人亲授菩萨戒。因昔年奉老人命，自在佛前受过。居士虽具人难企及之学问道德，而虚怀谦下，逢僧必拜，见佛必礼，通身放下，恪守在家白衣，为皈依三宝弟子之身分，不存丝毫骄矜傲慢，尤为今人所难能。又虽法法融通，而修持唯谨，全同愚夫愚妇之老实念佛，一心求生西方，毫不游移。幸三宝加被，宿业净行两相感召。将往昔杀生食肉，恼害众生之恶业，必使将来生生世世，堕落三途之后报重报，转作即今之现报轻报。以便即生了脱，径往西方，故致近多年来，常多病苦。请查戒贤玄奘二古德事实，自信斯言非妄。因森常侍印老，与居士复有乡谊，平常小事，多与通讯，故知之颇详。今但叙其大要，至每日定课，精进修持，与兼行世善，竭诚维护三宝之一切细则，均无暇备述。迨民二十七年五月，避难庐山牯岭黄龙寺，又大病。至闰七月，病稍间，仍奄卧不能握管，便口<a id="page462"></a>
 授，令外孙代书，函告病时经过，与今后急求解脱，早得生西。但念《九华志》未出，乃有如不即往生，望先读为快等意。森念衰残至此，知非人世久客。十月得福海师函，知已西逝，时年六十三岁。至二十八年，查宾臣居士，将同居寺中之姚半僧居士，致乃兄函乃兄姚节卿，为居士门生。抄寄，藉悉居士生西详情。函云：“九月初一日，指二十七年阴历。招弟至前，以后事相属托。继则莞尔曰：‘今早梦见佛来，遍身璎珞，相好光明，向余曰：我来看汝。余即礼拜，少顷便醒。毋乃世尊慈悲，特来安慰我耶？若更得示现接引，令我带业往生，则大幸矣。’语已，即合掌曰：‘西方再见。’自是不复开声，唯专心默念佛号，至初三早七时，安详西归。通身冷透，头顶犹温。入龛时，遍身柔软如棉，俨若老僧入定状，面色光泽逾平时。正所谓诸根悦豫，正念分明，舍报安详，如入禅定。缁素见闻，肃然起敬，叹为希有。留寺念佛七日，依律火化，骨灰尚存黄龙寺中。”森谓以如是因，感如是果，得如所愿，满菩提愿。愿见闻者，发菩提心，同念佛号，同生西方。将来七宝池中，得与居士把臂共行，同为弥陀之弟子，闻法证忍，同度娑婆之众生，以满居士之愿，而为之记。复说颂曰：</p>
<p class="bodyContent">吁嗟净公，法门金汤。具正知见，安分循常。遍研经藏，深入佛祖堂奥。示现白衣，坚守祇园边疆。每嗟末季，缁素多忝乎厥职。力倡莲社，必依僧伽作纪纲。宗说兼通，堪称外护之翘楚。安僧卫法，益叹龙象之无双。法法圆融，单提契理契机之净土教。门门畅达，直往易行易到之极乐邦。今既瓜熟蒂落，果蒙西方教主亲接引。尤冀速证无生，不违本愿，即回娑婆，护持三宝，普度众生作慈航。</p>
<p class="bodyContent">得助念失助念之损益比较</p>
<p class="bodyContent">刘晓愚居士，名景烈，江西赣县人。少年留学东瀛，与蔡公松坡等<a id="page463"></a>
 同学。光复后，曾任第一届国会议员。民六、七年间，任职方司司长。从堂兄好愚居士，名景熙者，乃赣州大绅，素尚佛学。故居士少时，对法门亦肯护持。城中寿量古刹，颓废已久。民国初，土人藉办国民小学之名，并谋得全占字据，盘踞其间。后由居士发起，请大春和尚兼任住持，藉资保护。及民八、九年，寺与该校涉讼，均由居士德望所及，一倡百和，靡然风从，凡地方绅、商、学界各正士，一致主张公道，遂将学堂迁出，保全寺基，及赎回田租若干。至二十二年开马路，该寺适当路线，已定中为大马路，两旁作小菜场，全寺尽毁，万无保存之余地。缁素已至山穷水尽，知森昔日佐助大春和尚，与该寺向有因缘。其时在苏随侍印老，必识有力护法，函请设法挽救。适居士亦由避难来苏，已皈依印老法师，吃花素，修净业，法名德诚。森为二十尺之铁质大士法相起见，奔走呼号。得以达到保全，进而重兴者，亦得居士赞襄之力不少。迨其二十五年回里，寺事尤多赖维持。但因公私众务纷繁，信心虽发，实行难专。每日不过少时功课，随缘修习而已。至二十七年秋末，因宿世今生杀业所感，又发生大病。当身未皈佛时，喜打鸟网鱼，杀害许多生命。民十几年时，曾生对口疮，病势危殆，痛苦之极，遂发愿断此恶习。因念观音菩萨救苦救难，忽凭空闻香，病遂渐愈。缠延日久，痛苦难堪，令其子发庄，汇洋数百圆，嘱森供养印老，及代作其他功德。森办理后，回函劝其长素，闻至年底始实行断荤。延及二十八年三月，病势日重。幸妻妾子媳，皆印老之皈依弟子，均知临终助念之紧要。乃于十七日，向寿量寺，请二僧为之助念。至十九早晨，居士自知当辞尘世，遂令抬出庭前，一换空气。唤兄弟嘱咐后事，并令长子发庄，跪听遗嘱。说毕，众见面色特异，即仍抬回卧室。二僧与家人，同声助念佛号。发庄敬捧阿弥陀佛接引像，请其观看。因大病初起，仍为颈项外症，致左手下垂，数月不能提举。正近属纩之际，及见佛像，左手忽活动如常，举起合掌。便现欢喜踊跃之象，急念阿弥陀佛。其时毫无痛苦，随众念佛声中，安详而逝。时年六十一，即己卯<a id="page464"></a>
 古历三月十九日也。居士大病数月，痛苦难堪，实由恼害众生之后报重报，转作现报轻报。及至临终，得此瑞相，可谓诸根悦豫，正念分明，舍报安详，如入禅定，决定生西而无疑。身后丧葬宴客，一一皆遵印老函示，概用素筵，开南赣佛化之先河。如斯善利，虽由本人善根成熟，而家眷饬终如法，善以助念，亦实极大助缘。故末后一著，望四众佛子，及早注意。</p>
<p class="bodyContent">李丁氏，法名德宏者，曾适扬州李某。因夫婿纳宠妾，自未生育，难安于家，遂依继母丁德元居士而处。继母亦即视同己出，互相扶持，举止相随，近二十年如一日。民国十七年在申，由亲友引见印老法师，遂同叩求摄受皈依，请赐法名。老人亦念诚恳，即慈许，并题法名为德元、德宏。自此长素奉佛，修持唯谨。母女相依，转为法侣。痛念俗缘福薄，眷属凋零，今遇净宗良导之出世父母，得依为师，亦属万幸。由是孝敬老人之心，十分真切。论平日之信向修持，一切皆在刘居士之上。唯恨宿业所障，因缘欠缺。民二十七年夏，见武汉将近沦陷，乃由香港来沪暂避。因房价过昂，租赁不易，住客栈，费大而多不便。太平真老，向知他母女信佛真切，当此大劫，流离失所，眷属凋敝，殊堪怜愍。在寺辟一净室，俾其老幼五人同居。至二十八年三月初，忽患伤寒。延至四月中，医药罔效，病势日重。寺中佛事繁多，屋宇又少，若死在寺，无法安顿，不得已而送医院。医院章程，悉依西法，饬终助念，万难照办。入院二三日，知佛法人，不能前往。遂于四月十八日早，糊糊涂涂，死在院中，时年五十。如此向有信心修持之人，若临终得如法助念，往生瑞相，当不在刘居士之下。但因机缘所碍，全失助念之益，致平日之信心，现生不得受用，只作未来得度因缘，殊为可惜。以此比较，确知临终助念之关系，实为重要。虽然，功不虚弃，果无浪得。世无无因之果，亦无无果之因。刘居士之如斯善利，当由宿种今熟，故得善缘眷属而为成就。李居士之如此差失，谅由宿世破人胜事，致感得种种不如法之时节因缘，而作障难。且<a id="page465"></a>
 今生信奉三宝之一切善行，决定可作未来得度之因，毫无疑义。但究不如当生了脱为直捷。故老人常云：“利人即是利己，害人甚于害己。”愿有志生西之缁素同人，一举一动，注意因果。必使步步头头，悉令成就往生胜缘，为切要耳。</p>
<p class="bodyContent">吃素念佛修净业人，须平时事事多与净行相合，乃可往生。</p>
<p class="bodyContent">曹亚伯居士，湖北阳新人。天姿颇好，髫龄入泮，即与武昌起义诸公，极力提倡革命。清廷严禁，遂亡命出国，遍游欧美，与孙总理诸公互相提携。至民国十一年，居士遂不与闻国事，隐居沪滨。继在昆山置产为家。后受张纯一居士劝，信向佛法，遍读大乘各经论。至民十八九年，亲近印老以后，与森亦颇相契。逢人必以佛法相劝，提倡宣传，颇有大力。法门之事，尽力护持，不避忌讳，亦为人所难能。森为江西寺产各事，均得其助力不小。而轻财重义，清高坦白，不与人争权利，亦为今人所罕有。惜事事草率，不依成规，致所行多成游戏。所以只种远因，现生难得实益。平日以身心两强，英雄自命，期能活一百二十岁。奈因少年冶游，此他自己常高声对众发露者。斫丧过度，已成外强中干，故晚年亦常生病。民国二十六年秋，稍患泄泻，医治将愈，仍一再与森函约时期，来苏礼觐印老，藉叙衷曲。讵知如期之前夕，患霍乱。届时约好同伴往邀登程，见其即将垂毙。不一小时，便奄然长逝。时年六十二，仅得所期之半，为八月二十五日正午也。平昔所说一切世出世间诸事，皆成画饼。此则游戏法门，现生难得实益之铁证。修净业人，对其不依成规之一切，当切戒之。</p>
<p class="bodyContent">彭守拙居士，江西南昌人。民十八年，特来沪选素厨司，到南昌办蔬<a id="page466"></a>
 食处。因至太平礼印老，始与森认识。后又在佑民寺，办佛经流通处。由作事认真，得诸居士信任，故两处事务，皆归经理。对法门中事，随缁素诸公之后，护持提倡，亦竭尽心力。森为南赣寺产诸事，多资设法，为益亦深。但因儿女多，家无恒产，维持家计，颇费辛劳。自修功课，虽不能无间，亦不肯放过。年五十余，因积劳身弱，致常生病。至民二十七年七月间，预知时至，先对家人说定时期。届时家人围绕助念佛号，居士亦正念分明，于大众念佛声中，安详西逝。因其恭敬三宝，事事皆依许止净为师，闻往生瑞相，亦相近云。但闻时未经笔记，尚有诸多情形，不能详尽。</p>
<p class="bodyContent">查宾臣居士，江西九江人。向业商，家道小康。热心公益，乐善好施，地方慈善，慷慨助成，曾为九江莲社副社长。民二十四年，森过九江，初次见面，即承特别优待。二十五年，朝普陀，来苏州，相识益深。二十八年春，避难居赣州。转徙流离，仍一心奉佛，数与森通函，略商法门中事。至二十九年正月，不幸飞机轰炸赣垣，落弹于所居附近，被惊吓中风。继患脑膜炎急症，于二月二十一日申时逝世。因平日深信净土，素有修持，加以眷属亦稍知饬终要义。故虽急疾而终，仍得心存正念，毫无昏迷挂碍之象，连声称念阿弥陀佛，瞑目安然而逝。如此，按之经教，颇具生西之瑞征。亦由素行皆依成规，多与净业相合所感致。</p>
<p class="bodyContent">按此三居士，皆已皈依印老人座下，执弟子礼。对许止净居士，莫不同声赞扬。但彭、查二位，一切行为，多以二老是则是效。纵有力量不及，亦自知惭愧，不敢放逸，故结果亦相将庶几。曹居士，口头称颂，有过之而无不及。唯自己行动，多近草率，殊少著实。加之素无如法礼拜持诵之定课，且随自己心行，名曰念佛，故结果亦全无影响。足征佛法贵实行，非口头所能了事。功不虚弃，果无浪得。森书此自儆，并为一切同病者戒。<a id="page467"></a>
</p>
<p class="bodyContent">复恩施法院院长黄晓浦居士书</p>
<p class="bodyContent">附来书法名德宏</p>
<p class="bodyContent">端午后二日来示，延至大暑日拜读，计时三十一天,交通不便如此。非常时期，一切以非常视之，天宽地阔矣。自惟孽重障深，幸留残命与公通问者，皆佛菩萨默佑之力也。古历四月二十日，日机轰炸恩施县城，时在酉初，德宏方自法院回寓。警报至，两女与女仆，抱福周儿避往山洞。小妾抱福备儿，随宏不走。紧急警报旋至，宏在佛前念观音菩萨。机声回环作响，佛座前，有一方桌，上加棉絮，小妾伏其下。忽牵宏衣，宏俯首视之，头部方入桌下，炸弹陆续发声，却不甚烈。备儿大哭。宏背部有物微触，起立一视，房门震倒，佛座亦倾，满室灰土。足下有小瓷观音像，急拾入怀中。上年法院寝室被回禄，瓷像陷瓦砾中，毫无损伤。墙已外斜。与小妾出门视之，始知前后两进皆中炸弹，栋折榱崩。后进邻居，又中硫磺弹起火，仓卒从前进木料支柱下窜出。小妾与邻女，避往安全地点。宏拟抢救衣物，回至原寓门首，孤力无援，不敢一人窜入。正徘徊间，不意四面火遮去路，急避伏夹墙内烂泥沟中，闭目念佛。上下左右，火落如雨，手拍即息。火焰离头不足一丈，热气非常难受。沟泥已成温汤，衣已著火一二处。心中仍无所恐，惟自咎不应恋恋衣物，陷入绝地，静待佛菩萨援救而已。久之，南面火势落下，恃鞋底为烂泥浸透，奋起蹋火而过。行十丈远，竟获安全，无一毫损伤。不过肌肉久经火炙，胖子已成瘦汉。所有衣物书籍，及十余年来日记，诗文稿，荡然无存。法院文卷器具，亦成焦土。又幸行政、财政各部，皆由高院第三分院院长负责。昨奉部令，分院院长，首席皆撤职。宏将来虽受处分，想于饭碗无碍。法院移东乡大歇场，即在附近赁茅屋一间。借友人衣一二件，同乡赠小儿衣数件。两女两儿，有衣无裤。城内商店，大部炸毁。乡中须赶场，衣料难买。聊度难民生活，历时将两月。念先考八旬冥诞，无力营斋，只有汇上五圆，叩乞转请百八佛七道场，设位超荐。又乞代购吃饭家伙即《六法全书》一部。次儿本名福备，不料印老法师，赐名即此二字，佛法感应，不可思议。宏自劫火出后，誓持大悲<a id="page468"></a>
 咒终身，行、住、坐、卧，心中默诵，为世界祈祷和平。只问耕耘，不问收获，师谓然否？生儿教养并重，小妾督责甚严，急时亦知念观世音菩萨。福周儿，亦能拜佛。知念，附陈。切盼来谕，开示此次火劫因果之理。老法师座前，烦为叩安。</p>
<p class="bodyContent">前日接航函，惊悉经过危险，何啻虎口余生，真令人不寒而栗。佛菩萨有求必应，寻声救苦，不可思议之感通，益信而有征。森拟撰一灵感记，登《佛学半月刊》等，为之宣扬，启人信仰。居士之善根，亦可日益增长矣。第居士于衣物上遭此大劫，森远在数千里外，实抱爱莫能助之慨。幸全家大小，均得脱险无恙。只贵体为劫火久炙，大胖子成瘦汉，亦无其他伤害，则行动当较庆快，亦无所碍。至在未脱火窟，最危险之时，能心无恐怖，此为修持有素之表现。但只静待佛菩萨救援，不知念及已陷绝境，自分万无生理，尤应专念南无阿弥陀佛，或南无观世音菩萨随念一名即可，一心希望佛菩萨垂慈。如不能脱险逃生，即专望接引往生。不知如此著想，犹非彻底究竟。幸得脱险，不然，恐葬身火窟，而不得往生之善利，为大误矣。注想佛菩萨接引往生，如未至其时，亦能感佛菩萨救护脱险。尤望百尺竿头，更进一步，其利益大，方为彻底。至云此次因果之理，吾人自无始来，无孽不造，但须因缘会遇，方受果报。即如目下令吾人罹此大劫之人，一切险恶心行，吾人往昔昏迷不知觉照时，纵有轻重强弱之不同，亦无非只顾我活，不怕人死，以五十步笑百步耳。世无无因之果，亦无无果之因。将来究应如何酬偿，或冥或显，自有相当之价值在。吾人深信因果毫发不爽即已。若云毕竟如何，自非凡庸粥饭僧所能分析。令先严老人八十冥寿，已函百八佛七道场，安位超荐。吃饭家伙《六法全书》，已托友人代购代寄。友人回信，一并附上，便知所以。尊愿终身持大悲咒，祈祷世界和平，固属甚善。但此万无生理，劫后余生之有限光阴，尤须多念南无阿弥陀佛。并以一切功德，普为众生回向，同求生西方极乐世界，俾自他悉得了生脱死之究竟实益，庶不负佛菩萨此番慈救矣。<a id="page469"></a>
</p>
<p class="bodyContent">跋《傅邹仁显念佛感虎舍猪记》后</p>
<p class="bodyContent">附来记</p>
<p class="bodyContent">傅邹仁显，江西清江县东郭村，傅春浦居士之妻。其夫春浦生西事，再见本附录之末。为人慈祥笃实，刻苦自励。信奉三宝，念佛不懈。居士逝后，伶仃孤苦，孑然一身，失其所依。屡经春浦居士友人，为其筹划食住事宜，迭遭逆境。二十八年五月间，经人送入距樟树镇十数里石坡里清净庵居住。仁显念诵精勤，暇时上山打柴售卖，以谋升斗之米。该乡人大多不闻佛名，见仁显如此修持，咸与亲近。有患病者，仁显为之诵经施药，药由余敬西居士制送，辄有奇效，十愈八九。一日，早课后，照常上山检柴。柴已捆好，肩荷而行，瞥见寻丈前芦苇内，一物如牛。适村中二猪游于是地，该物即攫其一，势将啖食。仁显见之，即大声念南无阿弥陀佛。初不料此物，即将猪放下，任其逃去。该物炯然两目注视仁显，仁显熟视，始知虎也。此时念佛虽然不辍，几不成声，惊惶失措，不能举步。山下数十武，即有农民耕田。当虎来去之时，农民均已看见，仁显念佛，亦皆闻悉。猪逃回家，适走田墈上过，鲜血淋漓，农民均惊异。佥以此猪能从虎口逃出，诚大奇事，然念佛人，或遭不测。正当猜想之时，闻断续念佛声，仍然在耳。群乃循声而往，见仁显虽呆若木鸡，而念佛如故。众趋而问讯，仁显始复常态，历述颠末，弃柴而归。经此遇虎念佛解脱猪厄之奇事后，石坡里人，方知佛力不可思议，信仰者由此日众，檀施者亦不乏人。初次布施者，即脱虎口猪之主人翁。该猪现仍长畜如常云。此记，从余敬西居士多次来函中，缀集而成。</p>
<p class="bodyContent">傅邹仁显，民国某年，已在南昌定恒和尚座下，求授三皈。二十四年秋，森回赣经过樟树镇时，随其夫春浦，同求森为授五戒。自此持斋<a id="page470"></a>
 念佛，精进不懈。迨去岁春浦西逝，目睹瑞相昭彰，众叹希有，信心因之益坚。加以上无父母，下无儿女，复无卓锥之地，孤苦无依，厌离娑婆，求生极乐之心亦愈切。奈宿业所障，虽有其夫老友谢双湖居士等，一再维持，终以因缘阻隔，难得安居。观其历经困苦，实有饥寒交迫，求乞无门之厄难。幸其信佛心专，善念真切，迭受障碍，俱宁可自己受苦，不愿有碍他人。现生苦乐安危，皆置度外，一心以念佛求生西方为志。由此真善，故得如斯感应，足征其宿业之重。从前所历逆境，实由其真善感格，将不堪设想之后报重报，转作现报轻报。本为衣、食、住三，无法筹措之饿莩苦嫠，今则毫未贪求，自然得有衣、食、居住。虽由诸善士怜愍成就，若非佛慈加被，又何克至此？按虎为极恶之物，本以禽畜为食料。然一闻佛名，凶恶顿息，慈善心生，即将入口之猪舍去。但因从未闻过，出林一看念佛之人，致仁显受惊，虎即遁去。六字洪名，威神真不可思议。虎尚如此，人为万物之灵，闻之究当如何。今该乡人因而感格生信，则此虎实仁显之护法，乡人之导师。经云：“一切众生，皆有佛性。”以虎证之，益明。普愿秉性最灵之同仁，猛省觉悟，庶免人不如虎之讥也。但仁显今已得此，若忽生自满自足，以为自有功行之自恃心，或夹著贪求不足之妄念，则难免触怒护法龙天，将来依然受厄。唯愿其自知本属苦嫠，定成饿莩。今得衣、食、住三，可以度日，尤须深生惭愧，知足知止，恳切忏悔，专精念佛。贪瞋痴等恶念，必期拔尽根株。发起菩提大心，自度度人。得到檀施财物，除自己节俭正用外，有余，仍当转施孤贫。如此终身行去，则生西当可预卜。庶不虚此生此遇，蒙佛菩萨之灵感加被，即诸檀护之功德，亦可圆满成就矣。<a id="page471"></a>
</p>
<p class="bodyContent">藉崔居士复游居士书顺答江易园居士启</p>
<p class="bodyContent">江易园居士，本有宿根，有学问之大文人。虽于佛法之精奥谛理，尚未深入，观其演讲录，论三观处，具眼之士，自知其佛法程度。因其世谛聪明过人，故于通俗佛法，颇能发挥光大。且为人不立崖岸，和蔼谦虚，殊非妄自尊大，目空一切高狂者比。故森闻其名，见其文，指《三字颂》，与《阳复斋诗偈初集》。即渴慕不已。迨及晤谈，愈觉爱人。深望其与许止净、徐蔚如、聂云台、范古农等诸居士，同作驱邪辅正之法门金汤。此指外护，复兼弘利者言。若单作外护，则大有人在。奈众生业感，徐、许相继西归，云公善病，古公亦净躬微弱。唯易公健在，一切皆好。但以好奇心重，致被木笔、沙盘所迷惑。又因善恭维人，致狡黠者流，即藉灵鬼之力，以恭维作钓饵，深入心腑，遂致一迷莫返。即生平最崇拜信奉之印光法师，迭扇慧风，极力扫荡，皆不能动其迷雾。森自忖学识谫陋，更不待言。故其妄认乩语迷云，与佛法慈云，了无二致，曾函恳真老与森，向印老疏通，冀除隔膜，仍通声气。森亦急欲裁答，希其出幽谷而登乔木。一再深思，人微言轻，殊难著手。兹幸有崔澍萍居士，本久侍易公之人易公演讲录，多其所记，尚能区别邪、正、真、伪，不为迷雾沉霾。观其复有维居士函，苦心孤诣，直言挽劝，可谓先得我心。故即藉此因缘，减笔墨以之露布，便作裁答易公之最诚恳忠告。抑尤有进者，易公诗云：“卅年儒佛颇沉思，佛鬼天渊岂未知？念佛持斋云鬼教，斯言何异谤阿弥？”即此益知易公之尚欠择法眼在。何也？《楞严经》第九卷，想阴区宇，十种阴魔，段段皆言，天魔候得其便，飞精附人，口说经法，其人不觉是其魔著，自言谓得无上涅槃。此可剖出易公错认定盘针之铁证。于此不知，无怪其一迷莫返也。况当今人心不古，专以投机为能事。请易公熟读《楞严》，精研其义，必期深知魔事微细险恶而后已。若仍以木笔，沙<a id="page472"></a>
 盘，为能代佛宣化，有过于具正知见，行解相应，苦口婆心，内外一如，若印老辈之法言者，除调达一流外，决知别无其人也。何以念佛持斋之话，当今善知识不足依，定须由木、沙所出而后取信也。即今如此缕琐露布，正为易公高尚不凡，冀其撇下木、沙，再专以念佛持斋之道，而自行化他，则不特法门之幸，实大地众生之幸也。区区愚诚，敬祈谅之。</p>
<p class="bodyContent">答周群铮居士书</p>
<p class="bodyContent">来示云：“时当末法，彼邪见魔党，往往身泰体健。而正信之士，反致多病多恼。岂非定业使然，有令人太息不置”等语。森殊反是。何也？一由宿生定业所使，加之因果复杂，吾人肉眼凡夫，究竟不能明了。戒贤论师，玄奘法师，宿种现行，善根福德，究为如何？尚须受重病苦，偿清往昔杀业，方得上生兜率内院，次第进修，圆满菩提。吾人业障深重，论正信功行，福德智慧，皆不能望戒、奘诸古德之肩背。况身恶虽少，意恶实多。此森自述心行，则口过亦仍常犯。每阅《俞净意公遇灶神记》，不禁毛骨悚然。纵有发心，亦难真切。今则欲依净土横超法门，全仗佛力，带业往生。便感得佛慈加被，俾沉沦三途剧苦之后报重报，转作今生疾病缠绵之现报轻报。庶即此一生，了却百千万劫不易了得之生死大事。正是佛慈摄受，有求必应，感而遂通。许止净，聂云台二居士之菩提心，与一切实行，森常觉惭愧不及。而二位之病苦缠绵，实远在吾人之上。森经久深思，再以社会人心事实证明，始知作业容易，酬偿实难。方信其二位之病苦，确为重业轻报，而得超凡入圣之殊胜利益也。至邪魔康健，一或现生恶果未熟，宿福所持。二或因其恶心猛厉，天道巧妙，厚其凶德，俾其速入三途。不拘如何，即其将来苦果，吾人亦决不愿承受。世无无因之果，亦无无果之因。且报应之冥显迟速，实为因果复杂所致。吾人肉眼凡夫，不易辨明，切勿误会。深知如此，故虽病魔缠扰，痛苦经年，身虽难受，心实庆快，毫无怨尤嗟叹之意。唯依<a id="page473"></a>
 随缘消业，不造新殃，必期重债轻还，怨家债主，一一宽恕，同遂往生而后已。愚见如是，不知高明以为如何？</p>
<p class="bodyContent">普陀山天华禅院承顶上海崇宁庵募捐启</p>
<p class="bodyContent">观世音菩萨，誓愿弘深，寻声救苦。《法华经·普门品》偈云：“或漂流巨海，龙鱼诸鬼难，念彼观音力，波浪不能没。”此我释迦世尊，金口诚言，于三千年前，偈答无尽意菩萨之明文也。如是灵感，史册所载，班班可稽。直至目下，益有事实为之证明，尤为信而有征者。普陀山天华禅院住持，修田大师，森于民十五六年，在法雨寺助印老法师校对《文钞》，校订山志时，即同住一处。劝以念佛念观音，便生信向。迨今年，因时局关系，道粮无著，特由普陀乘轮来申叩募。适所乘华民轮，因年久破烂，水入舱中，在舟山洋触礁沉没。时值黑夜，不知方向，乘客数百，慞惶失措，群呼救命。大师因知观音灵感，遂劝大众同念圣号，以求救援。因祸切燃眉，信向同念者众。有近二百人，于黑夜中，自分千死万死时，得索一根，次第沿下礁石，匍匐登山。余近百人，葬身鱼腹。此事早见报端，第不知大师亦为劫后余生之一人也。迨大师转轮抵沪，适城内大东门崇宁庵，有退让出顶之议。因思如此年年叩募，实感困难。如设法顶得此庵，为天华下院，则天华僧众，双方往来，以崇宁收入所余，补助天华斋米，为一劳永逸之计，亦属妥善。商诸护法善信，亦多表赞同。奈顶费与修补，需费数千圆，因嘱森略述缘起，以便叩募。乃将大师信念观音得庆更生之灵感经过，约略叙述。唯冀护法宰官，善男信女，闻兹大士寻声救苦之灵感事迹，同发信心。值此崇奉三宝之特别因缘，乐予成就。发同体之悲心，捐无尽之宝藏。其为功德，唯佛证知。是为启。<a id="page474"></a>
</p>
<p class="bodyContent">答曾怡芝居士四问</p>
<p class="bodyContent">（一） 灵岩佛七，多一次回向。他处亦多如此行者即每日正午前，上供后，接连至牌位前荐食，即延生佛七，亦无妨附供追荐祖先等位。亦为一次回向。每日除早晚课外，六枝香，此在第二枝香后。上供荐食毕，稍停片刻，即午斋。</p>
<p class="bodyContent">（二）早晚功课，为亡人称名回向。森则按照普通丛林功课，每朔望早课完，礼祖时，将礼毕，有各代为生身父母，礼佛三拜，求生净土之语。故每朔望，即一人独行之早课完，亦照常礼祖。比随众时多而详备礼毕，即逐一称名礼佛，为之回向。如为父母回向，则拜时心中默念观想云：“代为生身父母，礼佛三拜，若一拜者，则云一拜。忏悔业障，解除无边罪业，销释愆尤，出离苦趣，求佛慈悲哀愍摄受，早垂接引往生净土。随拜随默念，心中随想父母形仪，同在佛前随行礼拜。一拜如是，拜拜皆然。”父母既尔，余人亦然。甚至怨亲平等，以及法界一切众生，次第普为称名礼佛回向。即非朔望，如每日早晚功课，至三皈依完，不礼祖，亦当代生身父母，及大有关系之恩人，或有特别因缘，如新逝亲友等。均如此回向。此森之未有师承，全依己见而行者，灵岩山每晚大回向，亦有三拜。准理当无所碍。回向已毕，或即礼佛三拜而退，亦可。森乃再行礼观世音菩萨、持大悲，往生咒等，为求世界和平，自他同免厄难等功课。灵岩功课，名曰《灵岩念佛仪规》，今年夏早已出版。惜此时不能寄，待可寄时，随寄数本，便知。</p>
<p class="bodyContent">（三）茶毗之事，僧俗皆无碍。西域人死之后，葬法有四：一，水漂。投诸江河，以喂鱼鳖也。此须近大江河乃可，山僻小溪，则非所宜。二，火焚，火焚其尸，冀破我执也。此则随处皆可。三，土埋。穴土掩藏，俾无暴露也。此亦普通。四，林施。置之林间，俾鸟兽食也。此须深山大泽乃<a id="page475"></a>
 可。究不及前三种妥善。吾国向主土埋，读《孟子》“盖上世常有不葬其亲者”一篇，即知所由。其实仍不如火化之美满。且佛法东来，僧皆火化，即取破除我执之意义。人之烦恼生死，完全我执身见为根本。即淫欲等大患，亦仍从我执身见而生。身见我执若破，淫欲又从何而生？故唐宋时代，深知佛法之高人达士，虽未出家，亦每主火化。后世多不乐从者，即为固守身见我执。身见太重，实属修行之一大障碍。而来示所谓，居士多未断欲，为色身不清洁，不宜火化，亦非通论。博地凡夫，四大假合之身，未至业尽情空地位，不拘僧俗，皆是腥臊臭秽之脓血而成。身虽断欲，依凡愚浅近情见论，则较之贪欲之人，略似清洁。然心欲未尽，即污秽仍存。若据高深谛理论，四大本空，五蕴非有，诸法因缘，皆无自性。诸佛正遍知海，在一切众生心想中。一念回光，便同本得。遮那妙体，遍界全彰。本无生、灭、增、减之殊，又何有僧，俗，垢，净之异？故《心经》云：“不生不灭、不垢不净、不增不减。”即指此心、佛、众生，三无差别之真如实相之本体也。吾人迷真逐妄，背觉合尘，以致流浪生死，了无出期。今欲返妄归真，背尘合觉，了生脱死，超凡入圣，必须破除身见我执，为最初下手工夫。因此故凡学佛之士，如知求神识得所，不拘僧俗，均当火化。不特无碍，确有实益。对今后之环境，尤为适宜。为铁路之经过，多致暴尸露骨。即大都会，棺材价昂，觅土尤难，恐非佛弟子亦当就范，但须求得焚化之良法为要。至眷属不忍，亦仍不知注重神识得所，及身见我执为患等义之所致也。若稍有知，在本人则弃之唯恐不速，在眷属亦当善体亲心，又何至稍生留恋？</p>
<p class="bodyContent">（四）在家二众入殓之衣冠，既知必须破除身见我执，而衣冠之随便皆可，更不待言。一生赖以作为一切之色身，尚可弃之如遗。而包裹幻身之身外衣冠，又何足重视？孔子对人之在世，尚不以恶衣恶食为耻。况人之已死，随腐烂之死尸而入殓者乎？依愚见，必以节省为上策。宁可将新制衣冠等费，省来做弘法利生，及救济饥寒困苦等慈善事业之用，为之资<a id="page476"></a>
 益亡者神识得所，较之糜费厚殓，得失自属天渊。即须稍顺人子俗情，不能因重神识，而废弃形仪，即可从亡者之心愿，僧服俗服，俱无不可。但总要不涉糜费。即亡者主张，有近糜费从厚，亦须善为解释，令其不著身见而后可。若顺其贪著厚殓，助其身见我执，亦属往生之障，仍非所宜。如亡者自主薄殓，则无身见之累，而僧装俗装，俱无所碍也。愚见如是，不知高明以为如何？</p>
<p class="bodyContent">傅春浦居士生西记民国二十七年九月述</p>
<p class="bodyContent">余蕅生，陈展西同记</p>
<p class="bodyContent">居士，讳川，号春浦，江西清江县东郭村人。幼失怙，母聂太夫人，苦节教养。习法政巡警学，屡充清江县署科员，万载株潭镇警察分所所长，樟树义务学校校长等职。居县城有年，参与各项公务，官绅倚畀，有大疑难，每预商决。聂太夫人，夙奉观音大士，持素念佛。民国十七年，太夫人寝疾，居士发愿朝普陀，弗药而愈。二十年九月，遂至普陀还愿，礼梵音洞，感菩萨示现白衣执净瓶杨枝相。复求明宿命，见一头陀，衣服蓝缕。乃悟轮回之非虚，求出离娑婆之念益切。得月净法师函介，谒印光法师，及德森师，于苏州报国寺，始闻净宗法要。嗣后弘化社出版典籍，各有所赠。因而信解益增，遂函恳皈依。德师为取法名禅川，字航西。复承德师路过樟树时，为授优婆塞戒。信愿念佛，精进不懈，盖得力于德师之启迪为多。二十二年，充鹿江念佛林宣讲主任，诱掖劝导，从者甚众。居士家道素寒，体弱善病。每欲出家，苦无相当寺宇。常就诊蕅生家，蕅生语以时节因缘，非可强致。然厌浊欣净之心既深，减寿求生之愿益切。礼拜观想，必期早蒙接引，径赴莲池。今年春，梦观音<a id="page477"></a>
 菩萨示语，期在七月。迨盂兰盆会后，遂抱病，则一心念佛，忘其所苦。二十三日，戚友助念，已瞑，而逾时复苏。请永泰大宝殿大仁师来，托以茶毗事。二十六日复绵惙，家人泣。居士笑止之曰：“吾当于地藏菩萨圣诞日西归。”至时，端坐椅中，结弥陀印，凝视佛相，安然西逝。遍体冷透，顶门独温，面容妍泽，有逾生平。闰七月初二日，樟树通慧寺住持大松和尚及大仁师皆至，料理入龛。为之趺坐合掌，宛如生人。先日大风雨，迄子时举火，天忽光明。异香馥郁，非檀非兰。白光一道自龛出，向西而去。当秋初炎热之时，死经三四日，尸不腐臭，反放异香，非佛法灵异，曷克臻此？见者闻者，咸赞叹起敬，称佛法真不可思议也。春秋四十有八。</p>
<p class="bodyContent">蕅生曰：“末世念佛者多，成就者少，无真信切愿故也。”孟子论大丈夫：“须富贵不能淫，贫贱不能移，威武不能屈。”世间法尚如此，况求生净土，超凡入圣之佛法乎？居士于贫病家累，概置弗顾，孜孜汲汲，唯佛是念，讥侮摧挫，百折不回。卒之预知时至，瑞相昭然，足为生西之据。如来彻底悲心，无问自说之净土法门，真为末世众生出苦之捷径。但办肯心，决不相赚，古人诚不我欺。蕅生获与居士交，实受其熏陶而起信。欣睹捷足之先，勉抑人琴之痛。传之励俗，亦以自警焉。</p>
<p class="bodyContent">聂云生居士生西记</p>
<p class="bodyContent">陈展西记</p>
<p class="bodyContent">居士，讳传曾，号云生，江西清江人。幼失怙，受母氏教养。端重好学，光绪甲辰成进士。官湖北，伯兄丧，返籍，后被选为江西咨议局议员。入民国，为省议会议员。均克尽言责，不为媕婀游移。筹安会时，贿选劝进代表，投票则千金立至，违，则以兵劫持。居士竟拂袖归，所守类<a id="page478"></a>
 如此。喜为古文辞，然非有关世道大防不苟作。晚近二十年来，究心佛典，取《法华》、《楞严》、《金刚》、《圆觉》诸大乘经，循环持诵，而归宿于《净土五经》，长斋念佛有定课。读《印光法师文钞》，恨未得亲炙。丁丑祷雨如愿，遂成立膏雨念佛林。常至樟树镇鹿江念佛林演讲，感化甚众。己卯夏，屡患泄泻，自以笃志西归，不复乞灵药饵。十月，衰病益剧，屡梦佛菩萨示现，自知时至，口授遗嘱，延僧侣戚友，率儿孙念佛。绵惙之际，气息渐微，犹能金刚念，毫无痛苦。正念分明，一心不乱，舍报安详，如入禅定。通身柔软，顶门后冷。颜色悦豫，威仪如生。凡诸瑞相，与往生证例吻合，考之《观经》，莲品必高。良由净土法门，以自力感佛力，故能即生取办也。居士生于清同治八年己巳，于民国二十八年己卯，十一月初一日西归，世寿七十有一。所著《思补堂诗文日志》，多阐明净宗教义，藏于家。</p>
<p class="bodyContent">阿弥陀佛百颂</p>
<p class="bodyContent">阿弥陀佛，修净土行，一心虚寂，三业清净。阿弥陀佛，修行施度，内外俱舍，心无所住。阿弥陀佛，修行戒度，持犯俱超，真性彻悟。阿弥陀佛，修行忍度，我见既空，何有违忤。阿弥陀佛，修行进度，一念不生，万行俱备。阿弥陀佛，修行禅度，动静体离，惺寂莫附。阿弥陀佛，修行智度，五蕴俱空，不涉迷悟。阿弥陀佛，圆施四摄，上中下根，平等相接。阿弥陀佛，万行圆修，恩沾九界，了无不周。阿弥陀佛，所行无碍，于一切法，得大自在。阿弥陀佛，圆满三觉，上圣下凡，同登极乐。阿弥陀佛，号无量寿，彼国人民，寿亦无数。阿弥陀佛，号无量光，乐邦生者，光何能量。阿弥陀佛，号无边光，普照遍摄，三际十方。阿弥陀佛，号无碍光，山河大地，总无遮妨。阿弥陀佛，号无对光，诸佛莫及，余何克<a id="page479"></a>
 当。阿弥陀佛，号炎王光，其光清凉，明了辉煌。阿弥陀佛，号清净光，圆离空有，彻露真常。阿弥陀佛，号欢喜光，彻证常乐，了无惑殃。阿弥陀佛，号智慧光，真穷惑尽，普照十方。阿弥陀佛，号不断光，三德圆证，断续双忘。阿弥陀佛，号难思光，九界众生，谁能赞扬。阿弥陀佛，号无称光，除十方佛，莫能表彰。阿弥陀佛，超日月光，一光等照，慈济无央。阿弥陀佛，净土宏开，孤露众生，登宝莲台。阿弥陀佛，度生念深，以果地觉，为因地心。阿弥陀佛，恩德无俦，十方三世，悉蒙庇庥。阿弥陀佛，国土庄严，正报依报，等离讥嫌。阿弥陀佛，楼阁门开，来者同入，何止善财。阿弥陀佛，国气调和，了无寒暑，高山长河。阿弥陀佛，理事甚深，贯禅教律，绝去来今。阿弥陀佛，金臂恒垂，遍接来机，不失其时。阿弥陀佛，白毫相光，照彼真修，不乏衣粮。阿弥陀佛，心作心是，执是废作，地狱种子。阿弥陀佛，如月在天，普印众水，妙莫能诠。阿弥陀佛，洪炉片雪，无边罪障，直下消灭。阿弥陀佛，修持妙谛，都摄六根，净念相继。阿弥陀佛，万法包罗，水中沧海，药中伽陀。</p>
</body>
</html>
