<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu94' />杂阿含经卷第四</p><p class="byline">宋天竺三藏求那跋陀罗译</p><a id='mulu95' />
<div class='div-jing'><a id='mulu96' />
<p class='h2'>（八八）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有年少婆罗门名欝多罗，来詣佛所，与世尊面相问讯慰劳已，退坐一面，白佛言：「世尊！我常如法行乞，持用供养父母，令得乐离苦。世尊！我作如是，为多福不？」</p>
<p>佛告欝多罗：「实有多福。所以者何？若有如法乞求，供养父母，令其安乐，除苦恼者，实有大福。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如汝于父母，</div>
<div class="lg-cell">恭敬修供养，</div>
</div>
<!-- end of lg-row -->
<div class="lg-row">
<div class="lg-cell">现世名称流，</div>
<div class="lg-cell">命终生天上。」</div>
</div><!-- end of lg --></div>
<p>佛说此经已，年少欝多罗欢喜随喜，作礼而去。</p></div>
<div class='div-jing'><a id='mulu97' />
<p class='h2'>（八九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有年少婆罗门名优波迦，来詣佛所，与世尊面相问讯慰劳已，退坐一面，白佛言：「瞿昙！诸婆罗门常称歎邪盛大会，沙门瞿昙亦复称歎邪盛大会不？」</p>
<p>佛告优波迦：「我不一向称歎，或有邪盛大会可称歎，或有邪盛大会不可称歎。」</p>
<p>优波迦白佛：「何等邪盛大会可称歎？何等邪盛大会不可称歎？」</p>
<p>佛告优波迦：「若邪盛大会繫群少特牛、水特、水牸，及诸羊犢、小小众生悉皆伤杀，逼迫苦切，僕使作人，鞭笞恐怛，悲泣号呼，不喜不乐，众苦作役。如是等邪盛大会，我不称歎，以造大难故。若复大会不繫缚群牛，乃至不令众生辛苦作役者。如是邪盛大会，我所称歎，以不造大难故。尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「马祀等大会，</div>
<div class="lg-cell">造诸大难事，</div>
</div>
<!-- end of lg-row -->
<div class="lg-row">
<div class="lg-cell">如是等邪盛，</div>
<div class="lg-cell">大仙不称歎。</div>
</div>
<!-- end of lg-row -->
<div class="lg-row">
<div class="lg-cell">繫缚诸众生，</div>
<div class="lg-cell">杀害微细虫，</div>
</div>
<!-- end of lg-row -->
<div class="lg-row">
<div class="lg-cell">是非为正会，</div>
<div class="lg-cell">大仙不随顺。</div>
</div>
<!-- end of lg-row -->
<div class="lg-row">
<div class="lg-cell">若不害众生，</div>
<div class="lg-cell">造作众难者，</div>
</div>
<!-- end of lg-row -->
<div class="lg-row">
<div class="lg-cell">是等名正会，</div>
<div class="lg-cell">大仙随称歎。</div>
</div>
<!-- end of lg-row -->
<div class="lg-row">
<div class="lg-cell">惠施修供养，</div>
<div class="lg-cell">为应法邪盛，</div>
</div>
<!-- end of lg-row -->
<div class="lg-row">
<div class="lg-cell">施者清淨心，</div>
<div class="lg-cell">梵行良福田。</div>
</div>
<!-- end of lg-row -->
<div class="lg-row">
<div class="lg-cell">如是大会者，</div>
<div class="lg-cell">是则罗汉会，</div>
</div>
<!-- end of lg-row -->
<div class="lg-row">
<div class="lg-cell">是会得大果，</div>
<div class="lg-cell">诸天皆欢喜。</div>
</div>
<!-- end of lg-row -->
<div class="lg-row">
<div class="lg-cell">自行恭敬请，</div>
<div class="lg-cell">自手而施与，</div>
</div>
<!-- end of lg-row -->
<div class="lg-row">
<div class="lg-cell">彼我悉清淨，</div>
<div class="lg-cell">是施得大果。</div>
</div>
<!-- end of lg-row -->
<div class="lg-row">
<div class="lg-cell">慧者如是施，</div>
<div class="lg-cell">信心应解脱，</div>
</div>
<!-- end of lg-row -->
<div class="lg-row">
<div class="lg-cell">无罪乐世间，</div>
<div class="lg-cell">智者往生彼。」</div>
</div><!-- end of lg --></div>
<p>佛说此经已，优波迦婆罗门闻佛所说，欢喜随喜，作礼而去。</p></div>
<div class='div-jing'><a id='mulu98' />
<p class='h2'>（九〇）</p>
<p>如是我闻：</p>
<p>一时，佛住舍卫国祇树给孤独园……广说如上。差别者，谓随说异偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无为无诸难，</div>
<div class="lg-cell">邪盛时清淨，</div>
</div>
<!-- end of lg-row -->
<div class="lg-row">
<div class="lg-cell">如法随顺行，</div>
<div class="lg-cell">摄护诸梵行。</div>
</div>
<!-- end of lg-row -->
<div class="lg-row">
<div class="lg-cell">馨香归世界，</div>
<div class="lg-cell">超过诸凡鄙，</div>
</div>
<!-- end of lg-row -->
<div class="lg-row">
<div class="lg-cell">佛于邪盛善，</div>
<div class="lg-cell">称歎此邪盛。</div>
</div>
<!-- end of lg-row -->
<div class="lg-row">
<div class="lg-cell">惠施修供养，</div>
<div class="lg-cell">邪盛随所应，</div>
</div>
<!-- end of lg-row -->
<div class="lg-row">
<div class="lg-cell">淨信平等施，</div>
<div class="lg-cell">梵行良福田。</div>
</div>
<!-- end of lg-row -->
<div class="lg-row">
<div class="lg-cell">彼作如是施，</div>
<div class="lg-cell">是施罗汉田，</div>
</div>
<!-- end of lg-row -->
<div class="lg-row">
<div class="lg-cell">如是广大施，</div>
<div class="lg-cell">诸天所称歎。</div>
</div>
<!-- end of lg-row -->
<div class="lg-row">
<div class="lg-cell">自行恭敬请，</div>
<div class="lg-cell">自手而供养，</div>
</div>
<!-- end of lg-row -->
<div class="lg-row">
<div class="lg-cell">等摄自他故，</div>
<div class="lg-cell">邪盛得大果。</div>
</div>
<!-- end of lg-row -->
<div class="lg-row">
<div class="lg-cell">慧者如是施，</div>
<div class="lg-cell">淨信心解脱，</div>
</div>
<!-- end of lg-row -->
<div class="lg-row">
<div class="lg-cell">于无罪世界，</div>
<div class="lg-cell">智者往生彼。」</div>
</div><!-- end of lg --></div>
<p>佛说此经已，优波迦婆罗门闻佛所说，欢喜作礼而去。</p></div>
<div class='div-jing'><a id='mulu99' />
<p class='h2'>（九一）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有年少婆罗门名欝闍迦，来詣佛所，稽首佛足，退坐一面，白佛言：「世尊！俗人在家当行几法，得现法安及现法乐？」</p>
<p>佛告婆罗门：「有四法，俗人在家得现法安、现法乐。何等为四？谓方便具足、守护具足、善知识具足、正命具足。</p>
<p>「何等为方便具足？谓善男子种种工巧业处以自营生，谓种田、商贾，或以王事，或以书疏算画。于彼彼工巧业处精勤修行，是名方便具足。</p>
<p>「何等为守护具足？谓善男子所有钱穀，方便所得，自手执作，如法而得，能极守护，不令王、贼、水、火劫夺漂没令失，不善守护者亡失，不爱念者輒取，及诸灾患所坏，是名善男子善守护。</p>
<p>「何等为善知识具足？若有善男子不落度、不放逸、不虚妄、不凶险，如是知识能善安慰，未生忧苦能令不生，已生忧苦能令开觉，未生喜乐能令速生，已生喜乐护令不失，是名善男子善知识具足。</p>
<p>「云何为正命具足？谓善男子所有钱财出内称量，周圆掌护，不令多入少出也、多出少入也。如执秤者，少则增之，多则减之，知平而捨。如是，善男子称量财物，等入等出，莫令入多出少、出多入少，若善男子无有钱财而广散用，以此生活，人皆名为优昙鉢果，无有种子，愚痴贪欲，不顾其后。或有善男子财物丰多，不能食用，傍人皆言是愚痴人如饿死狗。是故，善男子所有钱财能自称量，等入等出，是名正命具足。如是，婆罗门！四法成就，现法安、现法乐。」</p>
<p>婆罗门白佛言：「世尊！在家之人有几法，能令后世安、后世乐？」</p>
<p>佛告婆罗门：「在家之人有四法，能令后世安、后世乐。何等为四？谓信具足、戒具足、施具足、慧具足。</p>
<p>「何等为信具足？谓善男子于如来所，得信敬心，建立信本，非诸天、魔、梵及餘世人同法所坏，是名善男子信具足。</p>
<p>「何等戒具足？谓善男子不杀生、不偷盗、不邪婬、不妄语、不饮酒，是名戒具足。</p>
<p>「云何施具足？谓善男子离慳垢心，在于居家，行解脱施，常自手与，乐修行捨，等心行施，是名善男子施具足。</p>
<p>「云何为慧具足？谓善男子苦圣諦如实知，习、灭、道圣諦如实知，是名善男子慧具足。若善男子在家行此四法者，能得后世安、后世乐。」</p>
<p>尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「方便建诸业，</div>
<div class="lg-cell">积集能守护，</div>
</div>
<!-- end of lg-row -->
<div class="lg-row">
<div class="lg-cell">知识善男子，</div>
<div class="lg-cell">正命以自活。</div>
</div>
<!-- end of lg-row -->
<div class="lg-row">
<div class="lg-cell">淨信戒具足，</div>
<div class="lg-cell">惠施离慳垢，</div>
</div>
<!-- end of lg-row -->
<div class="lg-row">
<div class="lg-cell">淨除于速道，</div>
<div class="lg-cell">得后世安乐。</div>
</div>
<!-- end of lg-row -->
<div class="lg-row">
<div class="lg-cell">若处于居家，</div>
<div class="lg-cell">成就于八法，</div>
</div>
<!-- end of lg-row -->
<div class="lg-row">
<div class="lg-cell">审諦尊所说，</div>
<div class="lg-cell">等正觉所知。</div>
</div>
<!-- end of lg-row -->
<div class="lg-row">
<div class="lg-cell">现法得安隐，</div>
<div class="lg-cell">现法喜乐住，</div>
</div>
<!-- end of lg-row -->
<div class="lg-row"><div class="lg-cell">后世喜乐住。」</div></div><!-- end of lg --></div>
<p>佛说此经已，欝闍迦闻佛所说，欢喜随喜，作礼而去。</p></div>
<div class='div-jing'><a id='mulu100' />
<p class='h2'>（九二）</p>
<p>如是我闻：</p>
<p>一时，佛在拘萨罗人间游行，至舍卫国祇树给孤独园。</p>
<p>尔时，舍卫国有憍慢婆罗门止住，父母种姓俱淨，无瑕点能说者，七世相承悉皆清淨；为婆罗门师，言论通达，诸论记典悉了万名，解法优劣，分明诸，句句记说，容貌端正。或生志高、族姓志高、容色志高、聪明志高、财富志高，不敬父母、诸尊、师长。闻沙门瞿昙在拘萨罗国人间游行，至舍卫国祇树给孤独园。闻已，作是念：「我当往彼沙门瞿昙所，若有所说，我当共论；无所说者，默然而还。」</p>
<p>时，憍慢婆罗门乘白马车，诸年少婆罗门前后导从，持金柄伞盖，手执金瓶，往见世尊。至于园门，下车步进。</p>
<p>尔时，世尊与诸大众围遶说法，不时顾念憍慢婆罗门。</p>
<p>时，憍慢婆罗门作是念：「沙门瞿昙不顾念我，且当还去。」</p>
<p>尔时，世尊知憍慢婆罗门心念，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「憍慢既来此，</div>
<div class="lg-cell">不善更增慢，</div>
</div>
<!-- end of lg-row -->
<div class="lg-row">
<div class="lg-cell">向以义故来，</div>
<div class="lg-cell">应转增其义。」</div>
</div><!-- end of lg --></div>
<p>时，憍慢婆罗门作是念：「沙门瞿昙已知我心。」欲修敬礼。</p>
<p>尔时，世尊告憍慢婆罗门：「止！止！不须作礼，心淨已足。」</p>
<p>时，诸大众咸各高声唱言：「奇哉！世尊！大德大力。今此憍慢婆罗门恃生憍慢、族姓憍慢、容色憍慢、聪明憍慢、财富憍慢，不敬父母、诸尊、师长，今于沙门瞿昙所谦卑下下，欲接足礼。」</p>
<p>时，憍慢婆罗门于大众前唱令静默，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「云何不起慢？</div>
<div class="lg-cell">云何起恭敬？</div>
</div>
<!-- end of lg-row -->
<div class="lg-row">
<div class="lg-cell">云何善慰諭？</div>
<div class="lg-cell">云何善供养？」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「父母及长兄，</div>
<div class="lg-cell">和尚诸师长，</div>
</div>
<!-- end of lg-row -->
<div class="lg-row">
<div class="lg-cell">及诸尊重者，</div>
<div class="lg-cell">所不应生慢。</div>
</div>
<!-- end of lg-row -->
<div class="lg-row">
<div class="lg-cell">应当善恭敬，</div>
<div class="lg-cell">谦下而问讯，</div>
</div>
<!-- end of lg-row -->
<div class="lg-row">
<div class="lg-cell">尽心而奉事，</div>
<div class="lg-cell">兼设诸供养。</div>
</div>
<!-- end of lg-row -->
<div class="lg-row">
<div class="lg-cell">离贪恚痴心，</div>
<div class="lg-cell">漏尽阿罗汉，</div>
</div>
<!-- end of lg-row -->
<div class="lg-row">
<div class="lg-cell">正智善解脱，</div>
<div class="lg-cell">伏诸憍慢心。</div>
</div>
<!-- end of lg-row -->
<div class="lg-row">
<div class="lg-cell">于此贤圣等，</div>
<div class="lg-cell">合掌稽首礼。」</div>
</div><!-- end of lg --></div>
<p>尔时，世尊为憍慢婆罗门种种说法，示、教、照、喜。如佛世尊次第说法，说布施、持戒、生天功德，爱欲味患烦恼，清淨、出要、远离，诸清淨分……如是广说，如白淨衣无诸黑恶，速受染色。憍慢婆罗门<span class='corr'>即</span>于座上解四圣諦——苦、习、灭、道，得无间等。</p>
<p>时，憍慢婆罗门见法、得法、知法、入法，度诸疑惑，不由他度，于正法中得无所畏。即从座起，整衣服，为佛作礼，合掌白佛：「我今可得于正法中出家、受具足不？」</p>
<p>佛告憍慢婆罗门：「汝今可得于正法中出家、受具足。」</p>
<p>彼即出家，独正思惟：「所以善男子剃除鬚髮，着袈裟衣，正信非家，出家学道……。」得阿罗汉，心善解脱。</p></div>
<div class='div-jing'><a id='mulu101' />
<p class='h2'>（九三）</p>
<p>如是我闻：</p>
<p>一时，佛在拘萨罗人间游行，至舍卫国祇树给孤独园。</p>
<p>时，有长身婆罗门，作如是邪盛大会——以七百特牛行列繫柱，特、牸、水牛及诸羊犢、种种小虫悉皆繫缚，办诸饮食、广行布施，种种外道从诸国国皆悉来集邪盛会所。</p>
<p>时，长身婆罗门闻沙门瞿昙从拘萨罗人间游行，至舍卫国祇树给孤独园。作是念：「我今办邪盛大会，所以七百特牛行列繫柱，乃至小小诸虫皆悉繫缚。为邪盛大会故，种种异道从诸国国来至会所。我今当往沙门瞿昙所问邪盛法，莫令我作邪盛大会，分数中有所短少。」作是念已，乘白马车，诸年少婆罗门前后导从，持金柄伞盖，执金澡瓶，出舍卫城，詣世尊所，恭敬承事。至精舍门，下车步进，至于佛前，面相问讯慰劳已，退坐一面，白佛言：「瞿昙！我今欲作邪盛大会，以七百特牛行列繫柱，乃至小小诸虫皆悉繫缚。为邪盛大会故，种种异道从诸国国皆悉来至邪盛会所。又闻瞿昙从拘萨罗人间游行，至舍卫国祇树给孤独园。我今故来请问瞿昙邪盛大会法诸物分数，莫令我所作邪盛大会诸分数之中有所短少。」</p>
<p>佛告婆罗门：「或有一邪盛大会主行施作福而生于罪，为三刀剑之所刻削，得不善果报。何等三？谓身刀剑、口刀剑、意刀剑。</p>
<p>「何等为意刀剑生诸苦报？如一会主造作大会，作是思惟：『我作邪盛大会，当杀尔所少壮特牛，尔所水特、水牸，尔所羊犢及种种诸虫。』是名意刀剑生诸苦报。如是施主虽念作种种布施、种种供养，实生于罪！</p>
<p>「云何为口刀剑生诸苦报？有一会主造作大会，作如是教：『我今作邪盛大会，汝等当杀尔所少壮特牛，乃至杀害尔所微细虫。』是名口刀剑生诸苦报，大会主虽作是布施、供养，实生于罪！</p>
<p>「云何为身刀剑生诸苦报？谓有一大会主造作大会，自手伤杀尔所特牛，乃至杀害种种细虫，是名身刀剑生诸苦报。彼大会主虽作是念种种布施、种种供养，实生于罪！</p>
<p>「然婆罗门当勤供养三火，随时恭敬，礼拜奉事，施其安乐。何等为三？一者根本，二者居家，三者福田。</p>
<p>「何者为根本火？随时恭敬，奉事供养，施其安乐？谓善男子方便得财，手足勤苦，如法所得，供养父母，令得安乐，是名根本火。何故名为根本？若善男子从彼而生，所谓父母，故名根本。善男子以崇本故，随时恭敬，奉事供养，施以安乐。</p>
<p>「何等为居家火？善男子随时育养，施以安乐？谓善男子方便得财，手足勤苦，如法所得，供给妻子、宗亲、眷属、僕使、佣客，随时给与，恭敬施安，是名家火。何故名家？其善男子处于居家，乐则同乐，苦则同苦，在所为作皆相顺从，故名为家。是故善男子随时供给，施与安乐。</p>
<p>「何等名田火？善男子随时恭敬，尊重供养，施其安乐？谓善男子方便得财，手足勤劳，如法所得，奉事供养诸沙门、婆罗门，善能调伏贪、恚、痴者，如是等沙门、婆罗门，建立福田，崇向增进，乐分乐报，未来生天，是名田火。何故名田？为世福田，谓为应供，是故名田。是善男子随时恭敬，奉事供养，施其安乐。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「根本及居家，</div>
<div class="lg-cell">应供福田火，</div>
</div>
<!-- end of lg-row -->
<div class="lg-row">
<div class="lg-cell">是火增供养，</div>
<div class="lg-cell">充足安隐乐。</div>
</div>
<!-- end of lg-row -->
<div class="lg-row">
<div class="lg-cell">无罪乐世间，</div>
<div class="lg-cell">慧者往生彼，</div>
</div>
<!-- end of lg-row -->
<div class="lg-row">
<div class="lg-cell">如法财复会，</div>
<div class="lg-cell">供养所应养。</div>
</div>
<!-- end of lg-row -->
<div class="lg-row">
<div class="lg-cell">供养应养故，</div>
<div class="lg-cell">生天得名称。</div>
</div><!-- end of lg --></div>
<p>「然，婆罗门！今善男子先所供养三火应断令灭。何等为三？谓贪欲火、瞋恚火、愚痴火。所以者何？若贪火不断不灭者，自害害他，自他俱害，现法得罪，后世得罪，现法后世得罪，缘彼而生心法忧苦，恚火、痴火亦复如是。婆罗门！若善男子事积薪火，随时辛苦，随时然，随时灭火因缘受苦。」</p>
<p>尔时，长身婆罗门默然而住。</p>
<p>时，有婆罗门子名欝多罗，于会中坐。</p>
<p>长身婆罗门须臾默然，思惟已，告欝多罗：「汝能往至邪盛会所，放彼繫柱特牛及诸众生受繫缚者，悉皆放不？而告之言：『长身婆罗门语汝：「随意自在，山泽旷野，食不断草，饮淨流水，四方风中受诸快乐。」』」</p>
<p>欝多罗白言：「随大师教！」即往彼邪盛会所放诸众生，而告之言：「长身婆罗门语汝：『随其所乐，山泽旷野，饮水食草，四风自适。』」</p>
<p>尔时，世尊知欝多罗。知已，为长身婆罗门种种说法，示、教、照、喜。如律，世尊说法先后，说戒、说施及生天功德，爱欲味患，出要、清淨、烦恼清淨，开示现显。譬如鲜淨白[疊*毛]易受染色，长身婆罗门亦复如是。即于座上见四真諦，得无间等。</p>
<p>时，长身婆罗门见法、得法、知法、入法，度诸疑惑，不由他度，于正法中得无所畏。即从座起，整衣服，偏袒右肩，合掌白佛：「已度，世尊！我从今日尽其寿命，归佛、归法、归比丘僧，为优婆塞，证知我。唯愿世尊与诸大众受我饭食。尔时，世尊默然而许。」</p>
<p>时，长身婆罗门知佛受请已，为佛作礼，右绕三匝而去。长身婆罗门还邪盛处，所诸供办淨美好者，布置床座，遣使请佛，白言：「时到，惟圣知时。」</p>
<p>尔时，世尊着衣持鉢，大众围绕，往到长身婆罗门会所，大众前坐。</p>
<p>时，长身婆罗门知世尊坐定已，手自供养种种饮食。食已，澡漱洗鉢毕，别敷卑床，于大众前端坐听法。</p>
<p>尔时，世尊为长身婆罗门说种种法，示、教、照、喜已，从座起而去。</p></div>
<div class='div-jing'><a id='mulu102' />
<p class='h2'>（九四）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有年少婆罗门名僧迦罗，来詣佛所，与世尊面相问讯慰劳已，退坐一面，白佛言：「瞿昙！不善男子云何可知？」</p>
<p>佛告婆罗门：「譬犹如月。」</p>
<p>婆罗门复问：「善男子云何可知？」</p>
<p>佛告婆罗门：「譬犹如月。」</p>
<p>婆罗门白佛：「云何不善男子如月？」</p>
<p>佛告婆罗门：「如月黑分，光明亦失，色亦失，所係亦失，日夜消灭，乃至不现。如是，有人于如来所，得信家心，受持淨戒，善学多闻，损己布施，正见真实。于如来所淨信、持戒、惠施、多闻、正见真直已，然后退失，于戒、闻、施、正见悉皆忘失，日夜消灭，乃至须臾，一切忘失。</p>
<p>「复次，婆罗门！若善男子不习近善知识，不数闻法，不正思惟，身行恶行，口行恶行，意行恶行。行恶因缘故，身坏命终，堕恶趣泥梨中。如是，婆罗门！不善男子其譬如月。」</p>
<p>婆罗门白佛：「云何善男子其譬如月？」</p>
<p>佛告婆罗门：「譬如明月淨分光明，色泽日夜增明，乃至月满，一切圆淨。如是，善男子于如来法、律得淨信心，乃至正见真淨增明，戒增、施增、闻增、慧增，日夜增长；复于餘时亲近善知识，闻说正法，内正思惟，行身善行，行口善行，行意善行故，以是因缘，身坏命终，化生天上。婆罗门！是故善男子譬如月。」</p>
<p>尔时，世尊而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「譬如月无垢，</div>
<div class="lg-cell">周行于虚空，</div>
</div>
<!-- end of lg-row -->
<div class="lg-row">
<div class="lg-cell">一切小星中，</div>
<div class="lg-cell">其光最盛明。</div>
</div>
<!-- end of lg-row -->
<div class="lg-row">
<div class="lg-cell">淨信亦如是，</div>
<div class="lg-cell">戒闻离慳施，</div>
</div>
<!-- end of lg-row -->
<div class="lg-row">
<div class="lg-cell">于诸慳世间，</div>
<div class="lg-cell">其施特明显。」</div>
</div><!-- end of lg --></div>
<p>佛说此经已，僧迦罗婆罗门闻佛所说，欢喜随喜，从座起而去。</p></div>
<div class='div-jing'><a id='mulu103' />
<p class='h2'>（九五）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有生闻婆罗门来詣佛所，与世尊面相问讯慰劳已，退坐一面，白佛言：「瞿昙！我闻瞿昙说言：『唯应施我，不应施餘人；施我得大果，非施餘人而得大果。应施我弟子，不应施餘弟子；施我弟子得大果报，非施餘弟子得大果报。』云何？瞿昙！作是语者，为实说耶？非为谤毁瞿昙乎？为如说说、如法说耶？法次法说，不为餘人以同法来訶责耶？」</p>
<p>佛告婆罗门：「彼如是说者，谤毁我耳！非如说说、如法说、法次法说，不致他人来以同法呵责。所以者何？我不如是说：『应施于我，不应施餘；施我得大果报，非施餘人得大果报。应施我弟子，施我弟子得大果报，非施餘弟子得大果报。』然，婆罗门！我作如是说者，作二种障：障施者施、障受者利。婆罗门乃至士夫，以洗器餘食着于淨地，令彼处众生即得利乐。我说斯等亦入福门，况复施人？婆罗门！然我复说，施持戒者得果报，不同犯戒。」</p>
<p>生闻婆罗门白佛言：「如是，瞿昙！我亦如是说，施持戒者得大果报，非施犯戒。」</p>
<p>尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若黑若有白，</div>
<div class="lg-cell">若赤若有色，</div>
</div>
<!-- end of lg-row -->
<div class="lg-row">
<div class="lg-cell">犁杂及金色，</div>
<div class="lg-cell">纯黄及鸽色，</div>
</div>
<!-- end of lg-row -->
<div class="lg-row">
<div class="lg-cell">如是等牸牛，</div>
<div class="lg-cell">
<span class="corr">生</span>犢姝好者，</div>
</div>
<!-- end of lg-row -->
<div class="lg-row">
<div class="lg-cell">丁壮力具足，</div>
<div class="lg-cell">调善行捷疾，</div>
</div>
<!-- end of lg-row -->
<div class="lg-row">
<div class="lg-cell">但使堪运重，</div>
<div class="lg-cell">不问本生色，</div>
</div>
<!-- end of lg-row -->
<div class="lg-row">
<div class="lg-cell">人亦复如是，</div>
<div class="lg-cell">各随彼彼生，</div>
</div>
<!-- end of lg-row -->
<div class="lg-row">
<div class="lg-cell">刹利婆罗门，</div>
<div class="lg-cell">毘舍首陀罗，</div>
</div>
<!-- end of lg-row -->
<div class="lg-row">
<div class="lg-cell">旃陀罗下贱，</div>
<div class="lg-cell">所生悉不同，</div>
</div>
<!-- end of lg-row -->
<div class="lg-row">
<div class="lg-cell">但使持淨戒，</div>
<div class="lg-cell">离重担烦恼，</div>
</div>
<!-- end of lg-row -->
<div class="lg-row">
<div class="lg-cell">纯一修梵行，</div>
<div class="lg-cell">漏尽阿罗汉，</div>
</div>
<!-- end of lg-row -->
<div class="lg-row">
<div class="lg-cell">于世间善逝，</div>
<div class="lg-cell">施彼得大果，</div>
</div>
<!-- end of lg-row -->
<div class="lg-row">
<div class="lg-cell">愚者无智慧，</div>
<div class="lg-cell">未甞闻正法，</div>
</div>
<!-- end of lg-row -->
<div class="lg-row">
<div class="lg-cell">施彼无大果，</div>
<div class="lg-cell">不近善友故，</div>
</div>
<!-- end of lg-row -->
<div class="lg-row">
<div class="lg-cell">若习善知识，</div>
<div class="lg-cell">如来及声闻，</div>
</div>
<!-- end of lg-row -->
<div class="lg-row">
<div class="lg-cell">清淨信善逝，</div>
<div class="lg-cell">根生坚固力，</div>
</div>
<!-- end of lg-row -->
<div class="lg-row">
<div class="lg-cell">所住之善趣，</div>
<div class="lg-cell">及生大姓家，</div>
</div>
<!-- end of lg-row -->
<div class="lg-row">
<div class="lg-cell">究竟般涅盘，</div>
<div class="lg-cell">大仙如是说。」</div>
</div><!-- end of lg --></div>
<p>佛说此经已，生闻婆罗门闻佛所说，欢喜随喜，作礼而去。</p></div>
<div class='div-jing'><a id='mulu104' />
<p class='h2'>（九六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊晨朝着衣持鉢，入舍卫城乞食。时，有异婆罗门，年耆根熟，执杖持鉢，家家乞食。</p>
<p>尔时，世尊告婆罗门：「汝今云何年耆根熟，柱杖持鉢，家家乞食？」婆罗门白佛：「瞿昙！我家中所有财物悉付其子，为子娶妻，然后捨家，是故柱杖持鉢，家家乞食。」</p>
<p>佛告婆罗门：「汝能于我所受诵一偈，还归于众中，为儿说耶？」</p>
<p>婆罗门白佛：「能受。瞿昙！」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「生子心欢喜，</div>
<div class="lg-cell">为子聚财物，</div>
</div>
<!-- end of lg-row -->
<div class="lg-row">
<div class="lg-cell">亦为娉其妻，</div>
<div class="lg-cell">而自捨出家。</div>
</div>
<!-- end of lg-row -->
<div class="lg-row">
<div class="lg-cell">边鄙田舍儿，</div>
<div class="lg-cell">违负于其父，</div>
</div>
<!-- end of lg-row -->
<div class="lg-row">
<div class="lg-cell">人形罗刹心，</div>
<div class="lg-cell">弃捨于尊老，</div>
</div>
<!-- end of lg-row -->
<div class="lg-row">
<div class="lg-cell">老马无复用，</div>
<div class="lg-cell">则夺其[麸-夫+黄]麦，</div>
</div>
<!-- end of lg-row -->
<div class="lg-row">
<div class="lg-cell">儿少而父老，</div>
<div class="lg-cell">家家行乞食，</div>
</div>
<!-- end of lg-row -->
<div class="lg-row">
<div class="lg-cell">曲杖为最胜，</div>
<div class="lg-cell">非子为恩爱，</div>
</div>
<!-- end of lg-row -->
<div class="lg-row">
<div class="lg-cell">为我防恶牛，</div>
<div class="lg-cell">免险地得安，</div>
</div>
<!-- end of lg-row -->
<div class="lg-row">
<div class="lg-cell">能却凶暴狗，</div>
<div class="lg-cell">扶我闇处行，</div>
</div>
<!-- end of lg-row -->
<div class="lg-row">
<div class="lg-cell">避深坑空井，</div>
<div class="lg-cell">草木棘<span class="corr">刺</span>林，</div>
</div>
<!-- end of lg-row -->
<div class="lg-row">
<div class="lg-cell">凭杖威力故，</div>
<div class="lg-cell">峙立不堕落。」</div>
</div><!-- end of lg --></div>
<p>时，婆罗门从世尊受斯偈已，还归婆罗门大众中为子而说。先白大众：「听我所说。」然后诵偈……如上广说。其子愧怖，即抱其<span class='corr'>父</span>，还将入家，摩身洗浴，覆以青衣被，立为家主。</p>
<p>时，婆罗门作是念：「我今得胜族姓，是沙门瞿昙恩。我经所说：『为师者如师供养，为和尚者如和尚供养。』我今所得，皆沙门瞿昙力，即是我师，我今当以上妙好衣以奉瞿昙。」</p>
<p>时，婆罗门持上妙衣，至世尊所，面前问讯慰劳已，退坐一面，白佛言：「瞿昙！我今居家成就，是瞿昙力。我经记说：『为师者以师供养，为和尚者以和尚供养。』今日瞿昙即为我师，愿受此衣，哀愍故！」</p>
<p>世尊即受，为哀愍故。</p>
<p>尔时，世尊为婆罗门说种种法，示、教、照、喜。</p>
<p>时，婆罗门闻佛所说，欢喜随喜，作礼而去。</p></div>
<div class='div-jing'><a id='mulu105' />
<p class='h2'>（九七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊晨朝着衣持鉢，入舍卫城乞食。</p>
<p>时，有异婆罗门年耆根熟，摄杖持鉢，家家乞食。彼婆罗门遥见世尊而作是念：「沙门瞿昙摄杖持鉢，家家乞食，我亦摄杖持鉢，家家乞食，我与瞿昙俱是比丘。」</p>
<p>尔时，世尊说偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「所谓比丘者，</div>
<div class="lg-cell">非但以乞食，</div>
</div>
<!-- end of lg-row -->
<div class="lg-row">
<div class="lg-cell">受持在家法，</div>
<div class="lg-cell">是何名比丘。</div>
</div>
<!-- end of lg-row -->
<div class="lg-row">
<div class="lg-cell">于功德过恶，</div>
<div class="lg-cell">俱离修正行，</div>
</div>
<!-- end of lg-row -->
<div class="lg-row">
<div class="lg-cell">其心无所畏，</div>
<div class="lg-cell">是则名比丘。」</div>
</div><!-- end of lg --></div>
<p>佛说是经已，彼婆罗门闻佛所说，欢喜随喜，作礼而去。</p></div>
<div class='div-jing'><a id='mulu106' />
<p class='h2'>（九八）</p>
<p>如是我闻：</p>
<p>一时，佛在拘萨罗人间游行，至一那罗聚落，住一那罗林中。</p>
<p>尔时，世尊着衣持鉢，入一陀罗聚落乞食，而作是念：「今日大早，今且可过耕田婆罗豆婆遮婆罗门作饮食处。」</p>
<p>尔时，耕田婆罗豆婆遮婆罗门五百具犁耕田，为作饮食。时，耕田婆罗豆婆遮婆罗门遥见世尊，白言：「瞿昙！我今耕田下种，以供饮食，沙门瞿昙亦应耕田下种，以供饮食。」</p>
<p>佛告婆罗门：「我亦耕田下种，以供饮食。」</p>
<p>婆罗门白佛：「我都不见沙门瞿昙若犁、若軛、若鞅、若縻、若鑱、若鞭，而今瞿昙说言：『我亦耕田下种，以供饮食。』」</p>
<p>尔时，耕田婆罗豆婆遮婆罗门即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「自说耕田者，</div>
<div class="lg-cell">而不见其耕，</div>
</div>
<!-- end of lg-row -->
<div class="lg-row">
<div class="lg-cell">为我说耕田，</div>
<div class="lg-cell">令我知耕法。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「信心为种子，</div>
<div class="lg-cell">苦行为时雨，</div>
</div>
<!-- end of lg-row -->
<div class="lg-row">
<div class="lg-cell">智慧为时軛，</div>
<div class="lg-cell">惭愧心为辕，</div>
</div>
<!-- end of lg-row -->
<div class="lg-row">
<div class="lg-cell">正念自守护，</div>
<div class="lg-cell">是则善御者。</div>
</div>
<!-- end of lg-row -->
<div class="lg-row">
<div class="lg-cell">包藏身口业，</div>
<div class="lg-cell">知食处内藏，</div>
</div>
<!-- end of lg-row -->
<div class="lg-row">
<div class="lg-cell">真实为真乘，</div>
<div class="lg-cell">乐住为懈息，</div>
</div>
<!-- end of lg-row -->
<div class="lg-row">
<div class="lg-cell">精进为废荒，</div>
<div class="lg-cell">安隐而速进。</div>
</div>
<!-- end of lg-row -->
<div class="lg-row">
<div class="lg-cell">直往不转还，</div>
<div class="lg-cell">得到无忧处。</div>
</div>
<!-- end of lg-row -->
<div class="lg-row">
<div class="lg-cell">如是耕田者，</div>
<div class="lg-cell">逮得甘露果；</div>
</div>
<!-- end of lg-row -->
<div class="lg-row">
<div class="lg-cell">如是耕田者，</div>
<div class="lg-cell">不还受诸有。」</div>
</div><!-- end of lg --></div>
<p>时，耕田婆罗豆婆遮婆罗门白佛言：「善耕田！瞿昙！极善耕田！瞿昙！」于是耕田婆罗豆婆遮婆罗门闻世尊说偈，心转增信，以满鉢香美饮食以奉世尊。世尊不受，以因说偈得故。即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不因说法故，</div>
<div class="lg-cell">受彼食而食。」</div>
</div><!-- end of lg --></div>
<p>如是广说，如前为火与婆罗门广说。</p>
<p>时，耕田婆罗豆婆遮婆罗门白佛言：「瞿昙！今以此食安着何处？」</p>
<p>佛告婆罗门：「我不见诸天、魔、梵、沙门、婆罗门、天神、世人堪食此食而得安身。婆罗门！汝持此食着无虫水中，及少生草地。」</p>
<p>时，婆罗门即持此食着无虫水中，水即烟起涌沸，啾啾作声。如热丸投于冷水，啾啾作声。如是彼食投着无虫水中，烟起涌沸，啾啾作声。</p>
<p>时，婆罗门作是念：「沙门瞿昙实为奇特！大德大力，乃令饮食神变如是。」</p>
<p>时，彼婆罗门见食瑞应，信心转增，白佛言：「瞿昙！我今可得于正法中出家、受具足不？」</p>
<p>佛告婆罗门：「汝今可得于正法中出家、受具足，得比丘分。」彼即出家已，独静思惟：「所以族姓子剃除鬚髮，着袈裟衣，正信非家，出家学道……。」乃至得阿罗汉，心善解脱。</p></div>
<div class='div-jing'><a id='mulu107' />
<p class='h2'>（九九）</p>
<p>如是我闻：</p>
<p>一时，佛住王舍城。</p>
<p>时，有尊者名曰淨天，在鞞提訶国人间游行，至弥絺罗城菴罗园中。时，尊者淨天晨朝着衣持鉢，入弥絺罗城乞食。次第乞食，到自本家。时，淨天母年老，在中堂持食祀火，求生梵天，不觉尊者淨天在门外立。</p>
<p>时，毘沙门天王于尊者淨天所极生敬信。时，毘沙门天王，诸夜叉导从，乘虚而行，见尊者淨天在门外立。又见其母手擎饮食，在中堂上供养祀火，不见其子在外门立。见已，从空中下，至淨天母前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「此婆罗门尼，</div>
<div class="lg-cell">梵天极辽远，</div>
</div>
<!-- end of lg-row -->
<div class="lg-row">
<div class="lg-cell">为求彼生故，</div>
<div class="lg-cell">于此祠祀火。</div>
</div>
<!-- end of lg-row -->
<div class="lg-row">
<div class="lg-cell">此非梵天道，</div>
<div class="lg-cell">何为徒祀此？</div>
</div>
<!-- end of lg-row -->
<div class="lg-row">
<div class="lg-cell">汝婆罗门尼，</div>
<div class="lg-cell">淨天住门外，</div>
</div>
<!-- end of lg-row -->
<div class="lg-row">
<div class="lg-cell">垢秽永无餘，</div>
<div class="lg-cell">是则天中天，</div>
</div>
<!-- end of lg-row -->
<div class="lg-row">
<div class="lg-cell">萧然无所有，</div>
<div class="lg-cell">独一不兼资，</div>
</div>
<!-- end of lg-row -->
<div class="lg-row">
<div class="lg-cell">为乞食入舍，</div>
<div class="lg-cell">所应供养者，</div>
</div>
<!-- end of lg-row -->
<div class="lg-row">
<div class="lg-cell">淨天善修身，</div>
<div class="lg-cell">人天良福田。</div>
</div>
<!-- end of lg-row -->
<div class="lg-row">
<div class="lg-cell">远离一切恶，</div>
<div class="lg-cell">不为染所染，</div>
</div>
<!-- end of lg-row -->
<div class="lg-row">
<div class="lg-cell">德同于梵天，</div>
<div class="lg-cell">形在人间住，</div>
</div>
<!-- end of lg-row -->
<div class="lg-row">
<div class="lg-cell">不着一切法，</div>
<div class="lg-cell">如彼淳熟龙，</div>
</div>
<!-- end of lg-row -->
<div class="lg-row">
<div class="lg-cell">比丘正念住，</div>
<div class="lg-cell">其心善解脱，</div>
</div>
<!-- end of lg-row -->
<div class="lg-row">
<div class="lg-cell">应奉以初佛，</div>
<div class="lg-cell">是则上福田。</div>
</div>
<!-- end of lg-row -->
<div class="lg-row">
<div class="lg-cell">应以正信心，</div>
<div class="lg-cell">及时速施与，</div>
</div>
<!-- end of lg-row -->
<div class="lg-row">
<div class="lg-cell">当预建立洲，</div>
<div class="lg-cell">令未来安乐。</div>
</div>
<!-- end of lg-row -->
<div class="lg-row">
<div class="lg-cell">汝观此牟尼，</div>
<div class="lg-cell">已渡苦海流，</div>
</div>
<!-- end of lg-row -->
<div class="lg-row">
<div class="lg-cell">是故当信心，</div>
<div class="lg-cell">及时速施与，</div>
</div>
<!-- end of lg-row -->
<div class="lg-row">
<div class="lg-cell">当预建立洲，</div>
<div class="lg-cell">令未来安乐，</div>
</div>
<!-- end of lg-row -->
<div class="lg-row">
<div class="lg-cell">毘沙门天王，</div>
<div class="lg-cell">开发彼令捨。」</div>
</div><!-- end of lg --></div>
<p>时，尊者淨天即为其母种种说法，示、教、照、喜已，复道而去。</p></div>
<div class='div-jing'><a id='mulu108' />
<p class='h2'>（一〇〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有异婆罗门来詣佛所，面前问讯，相慰劳已，退坐一面，白佛言：「瞿昙！所谓佛者，云何为佛？为是父母制名？为是婆罗门制名？」时，婆罗门即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛者是世间，</div>
<div class="lg-cell">超渡之胜名，</div>
</div>
<!-- end of lg-row -->
<div class="lg-row">
<div class="lg-cell">为是父母制，</div>
<div class="lg-cell">名之为佛耶？」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛见过去世，</div>
<div class="lg-cell">如是见未来，</div>
</div>
<!-- end of lg-row -->
<div class="lg-row">
<div class="lg-cell">亦见现在世，</div>
<div class="lg-cell">一切行起灭。</div>
</div>
<!-- end of lg-row -->
<div class="lg-row">
<div class="lg-cell">明智所了知，</div>
<div class="lg-cell">所应修已修，</div>
</div>
<!-- end of lg-row -->
<div class="lg-row">
<div class="lg-cell">应断悉已断，</div>
<div class="lg-cell">是故名为佛。</div>
</div>
<!-- end of lg-row -->
<div class="lg-row">
<div class="lg-cell">历劫求选择，</div>
<div class="lg-cell">纯苦无暂乐，</div>
</div>
<!-- end of lg-row -->
<div class="lg-row">
<div class="lg-cell">生者悉磨灭，</div>
<div class="lg-cell">远离息尘垢，</div>
</div>
<!-- end of lg-row -->
<div class="lg-row">
<div class="lg-cell">拔诸使刺本，</div>
<div class="lg-cell">等觉故名佛。」</div>
</div><!-- end of lg --></div>
<p>佛说偈已，彼婆罗门闻佛所说，欢喜随喜，从座起去。</p></div>
<div class='div-jing'><a id='mulu109' />
<p class='h2'>（一〇一）</p>
<p>如是我闻：</p>
<p>一时，佛在拘萨罗人间游行，有从迦帝聚落、堕鸠罗聚落二村中间，一树下坐，入<span class='corr'>昼</span>正受。</p>
<p>时，有豆磨种姓婆罗门随彼道行，寻佛后来，见佛脚迹千辐轮相，印文显现，齐辐圆輞，众好满足。见已，作是念：「我未曾见人间有如是足迹，今当随迹以求其人。」即寻脚迹至于佛所，来见世尊坐一树下，入<span class='corr'>昼</span>正受，严容绝世，诸根澄静，其心寂定，第一调伏，正观成就，光相巍巍，犹若金山。见已，白言：「为是天耶？」</p>
<p>佛告婆罗门：「我非天也。」</p>
<p>「为龙、夜叉、乾闥婆、阿修罗、迦楼罗、紧那罗、摩睺罗伽、人、非人等？」</p>
<p>佛告婆罗门：「我非龙乃至人、非人也。」</p>
<p>婆罗门白佛：「若言非天、非龙，乃至非人、非非人，为是何等？」</p>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「天龙乾闥婆，</div>
<div class="lg-cell">紧那罗夜叉，</div>
</div>
<!-- end of lg-row -->
<div class="lg-row">
<div class="lg-cell">无善阿修罗，</div>
<div class="lg-cell">诸摩睺罗伽，</div>
</div>
<!-- end of lg-row -->
<div class="lg-row">
<div class="lg-cell">人与非人等，</div>
<div class="lg-cell">悉由烦恼生，</div>
</div>
<!-- end of lg-row -->
<div class="lg-row">
<div class="lg-cell">如是烦恼漏，</div>
<div class="lg-cell">一切我已捨，</div>
</div>
<!-- end of lg-row -->
<div class="lg-row">
<div class="lg-cell">已破已磨灭，</div>
<div class="lg-cell">如芬陀利生，</div>
</div>
<!-- end of lg-row -->
<div class="lg-row">
<div class="lg-cell">虽生于水中，</div>
<div class="lg-cell">而未曾着水，</div>
</div>
<!-- end of lg-row -->
<div class="lg-row">
<div class="lg-cell">我虽生世间，</div>
<div class="lg-cell">不为世间着，</div>
</div>
<!-- end of lg-row -->
<div class="lg-row">
<div class="lg-cell">历劫常选择，</div>
<div class="lg-cell">纯苦无暂乐，</div>
</div>
<!-- end of lg-row -->
<div class="lg-row">
<div class="lg-cell">一切有为行，</div>
<div class="lg-cell">悉皆生灭故，</div>
</div>
<!-- end of lg-row -->
<div class="lg-row">
<div class="lg-cell">离垢不倾动，</div>
<div class="lg-cell">已拔诸剑刺，</div>
</div>
<!-- end of lg-row -->
<div class="lg-row">
<div class="lg-cell">究竟生死除，</div>
<div class="lg-cell">故名为佛陀。」</div>
</div><!-- end of lg --></div>
<p>佛说此经已，豆摩种婆罗门闻佛所说，欢喜随喜，从路而去。</p></div>
<div class='div-jing'><a id='mulu110' />
<p class='h2'>（一〇二）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊晨朝着衣持鉢，入王舍城乞食。次第乞食，至婆罗豆婆遮婆罗门舍。</p>
<p>时，婆罗门手执木杓，盛诸饮食，供养火具，住于门边，遥见佛来。见已，白佛作是言：「住！住！领群特！慎勿近我门！」</p>
<p>佛告婆罗门：「汝知领群特、领群特法耶？」</p>
<p>婆罗门言：「我不知领群特，亦不知领群特法，沙门瞿昙知领群特及领群特法不？」</p>
<p>佛言：「我善知是领群特及领群特法。」</p>
<p>是时，婆罗门即放事火具，疾敷床座，请佛令坐，白言：「瞿昙！为我说领群特及领群特法。」</p>
<p>佛即就座为说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「瞋恚心怀恨，</div>
<div class="lg-cell">隐覆诸过恶，</div>
</div>
<!-- end of lg-row -->
<div class="lg-row">
<div class="lg-cell">犯戒起恶见，</div>
<div class="lg-cell">虚伪不真实，</div>
</div>
<!-- end of lg-row -->
<div class="lg-row">
<div class="lg-cell">如是等士夫，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">憋暴贪悋惜，</div>
<div class="lg-cell">恶欲慳諂伪，</div>
</div>
<!-- end of lg-row -->
<div class="lg-row">
<div class="lg-cell">无惭无愧心，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">一生二生者，</div>
<div class="lg-cell">一切皆杀害，</div>
</div>
<!-- end of lg-row -->
<div class="lg-row">
<div class="lg-cell">无有慈愍心，</div>
<div class="lg-cell">是为领群特。</div>
</div>
<!-- end of lg-row -->
<div class="lg-row">
<div class="lg-cell">若杀缚椎打，</div>
<div class="lg-cell">聚落及城邑，</div>
</div>
<!-- end of lg-row -->
<div class="lg-row">
<div class="lg-cell">无道以切责，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">住止及行路，</div>
<div class="lg-cell">为众之导首，</div>
</div>
<!-- end of lg-row -->
<div class="lg-row">
<div class="lg-cell">苦切诸群下，</div>
<div class="lg-cell">恐怛相迫愶，</div>
</div>
<!-- end of lg-row -->
<div class="lg-row">
<div class="lg-cell">取利以供己，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">聚落及空地，</div>
<div class="lg-cell">有主无主物，</div>
</div>
<!-- end of lg-row -->
<div class="lg-row">
<div class="lg-cell">掠护为己有，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">自弃薄其妻，</div>
<div class="lg-cell">又不入婬舍，</div>
</div>
<!-- end of lg-row -->
<div class="lg-row">
<div class="lg-cell">侵陵他所爱，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">内外诸亲属，</div>
<div class="lg-cell">同心善知识，</div>
</div>
<!-- end of lg-row -->
<div class="lg-row">
<div class="lg-cell">侵掠彼所受，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">妄语欺誑人，</div>
<div class="lg-cell">诈取无证财，</div>
</div>
<!-- end of lg-row -->
<div class="lg-row">
<div class="lg-cell">他索而不还，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">为己亦为他，</div>
<div class="lg-cell">举责及财与，</div>
</div>
<!-- end of lg-row -->
<div class="lg-row">
<div class="lg-cell">或复顺他语，</div>
<div class="lg-cell">妄语为他证，</div>
</div>
<!-- end of lg-row -->
<div class="lg-row">
<div class="lg-cell">如是妄语者，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">作恶不善业，</div>
<div class="lg-cell">无有人知者，</div>
</div>
<!-- end of lg-row -->
<div class="lg-row">
<div class="lg-cell">隐讳覆藏恶，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">若人问其义，</div>
<div class="lg-cell">而答以非义，</div>
</div>
<!-- end of lg-row -->
<div class="lg-row">
<div class="lg-cell">颠倒欺誑人，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">实空无所有，</div>
<div class="lg-cell">而轻毁智者，</div>
</div>
<!-- end of lg-row -->
<div class="lg-row">
<div class="lg-cell">愚痴为利故，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">高慢自称举，</div>
<div class="lg-cell">毁坏于他人，</div>
</div>
<!-- end of lg-row -->
<div class="lg-row">
<div class="lg-cell">是极卑鄙慢，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">自造诸过恶，</div>
<div class="lg-cell">移过诬他人，</div>
</div>
<!-- end of lg-row -->
<div class="lg-row">
<div class="lg-cell">妄语谤清白，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">前受他利养，</div>
<div class="lg-cell">他人来詣己，</div>
</div>
<!-- end of lg-row -->
<div class="lg-row">
<div class="lg-cell">无有敬报心，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">沙门婆罗门，</div>
<div class="lg-cell">如法来乞求，</div>
</div>
<!-- end of lg-row -->
<div class="lg-row">
<div class="lg-cell">呵责而不与，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">若父母年老，</div>
<div class="lg-cell">少壮气已谢，</div>
</div>
<!-- end of lg-row -->
<div class="lg-row">
<div class="lg-cell">不勤加奉养，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">父母诸尊长，</div>
<div class="lg-cell">兄弟亲眷属，</div>
</div>
<!-- end of lg-row -->
<div class="lg-row">
<div class="lg-cell">实非阿罗汉，</div>
<div class="lg-cell">自显罗汉德，</div>
</div>
<!-- end of lg-row -->
<div class="lg-row">
<div class="lg-cell">世间之大贼，</div>
<div class="lg-cell">当知领群特。</div>
</div>
<!-- end of lg-row -->
<div class="lg-row">
<div class="lg-cell">初上种姓生，</div>
<div class="lg-cell">习婆罗门典，</div>
</div>
<!-- end of lg-row -->
<div class="lg-row">
<div class="lg-cell">而于其中间，</div>
<div class="lg-cell">习行诸恶业，</div>
</div>
<!-- end of lg-row -->
<div class="lg-row">
<div class="lg-cell">不以胜生故，</div>
<div class="lg-cell">障呵责恶道，</div>
</div>
<!-- end of lg-row -->
<div class="lg-row">
<div class="lg-cell">现法受呵责，</div>
<div class="lg-cell">后世堕恶道，</div>
</div>
<!-- end of lg-row -->
<div class="lg-row">
<div class="lg-cell">生旃陀罗家，</div>
<div class="lg-cell">世称须陀夷，</div>
</div>
<!-- end of lg-row -->
<div class="lg-row">
<div class="lg-cell">名闻遍天下，</div>
<div class="lg-cell">旃陀罗所无，</div>
</div>
<!-- end of lg-row -->
<div class="lg-row">
<div class="lg-cell">婆罗门刹利，</div>
<div class="lg-cell">大姓所供养，</div>
</div>
<!-- end of lg-row -->
<div class="lg-row">
<div class="lg-cell">乘于淨天道，</div>
<div class="lg-cell">平等正直住，</div>
</div>
<!-- end of lg-row -->
<div class="lg-row">
<div class="lg-cell">不以生处障，</div>
<div class="lg-cell">令不生梵天，</div>
</div>
<!-- end of lg-row -->
<div class="lg-row">
<div class="lg-cell">现法善名誉，</div>
<div class="lg-cell">后世生善趣，</div>
</div>
<!-- end of lg-row -->
<div class="lg-row">
<div class="lg-cell">二生汝当知，</div>
<div class="lg-cell">如我所显示，</div>
</div>
<!-- end of lg-row -->
<div class="lg-row">
<div class="lg-cell">不以所生故，</div>
<div class="lg-cell">名为领群特。</div>
</div>
<!-- end of lg-row -->
<div class="lg-row">
<div class="lg-cell">不以所生故，</div>
<div class="lg-cell">名为婆罗门，</div>
</div>
<!-- end of lg-row -->
<div class="lg-row">
<div class="lg-cell">业为领群特，</div>
<div class="lg-cell">业为婆罗门。」</div>
</div><!-- end of lg --></div>
<p>婆罗门白佛言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如是大精进，</div>
<div class="lg-cell">如是大牟尼，</div>
</div>
<!-- end of lg-row -->
<div class="lg-row">
<div class="lg-cell">不以所生故，</div>
<div class="lg-cell">名为领群特。</div>
</div>
<!-- end of lg-row -->
<div class="lg-row">
<div class="lg-cell">不以所生故，</div>
<div class="lg-cell">名为婆罗门，</div>
</div>
<!-- end of lg-row -->
<div class="lg-row">
<div class="lg-cell">业故领群特，</div>
<div class="lg-cell">业故婆罗门。」</div>
</div><!-- end of lg --></div>
<p>时，事火婆罗豆婆遮婆罗门转得信心，以满鉢好食奉上世尊。世尊不受，以说偈得故，偈如上说。</p>
<p>时，事火婆罗豆婆遮婆罗门见食瑞应已，增其信心，白佛言：「世尊！我今可得为正法、律出家、受具足不？」</p>
<p>佛告婆罗门：「汝今可得于正法、律出家、受具足戒。」即得出家，独静思惟，如前说，乃至得阿罗汉，心善解脱。</p>
<p>时，婆罗豆婆遮婆罗门得阿罗汉，心善解脱，自觉喜乐，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「非道求清淨，</div>
<div class="lg-cell">供养祠祀火，</div>
</div>
<!-- end of lg-row -->
<div class="lg-row">
<div class="lg-cell">不识清淨道，</div>
<div class="lg-cell">犹如生盲者。</div>
</div>
<!-- end of lg-row -->
<div class="lg-row">
<div class="lg-cell">今已得安乐，</div>
<div class="lg-cell">出家受具足，</div>
</div>
<!-- end of lg-row -->
<div class="lg-row">
<div class="lg-cell">逮得于三明，</div>
<div class="lg-cell">佛所教已作。</div>
</div>
<!-- end of lg-row -->
<div class="lg-row">
<div class="lg-cell">先婆罗门难，</div>
<div class="lg-cell">今为婆罗门，</div>
</div>
<!-- end of lg-row -->
<div class="lg-row">
<div class="lg-cell">沐浴离尘垢，</div>
<div class="lg-cell">度诸天彼岸。」</div>
</div><!-- end of lg --></div></div>
<p class='juan'>杂阿含经卷第四</p>
<div class='div-w'>
<p>此经此卷，国、宋二本文义全同，皆有十九经，总二十五纸。丹本有十五经，若依宋藏<span class='corr'>式</span>写之，可成二十七纸。又其文义与国、宋二本全别，未知去取。今捡国、宋本经，则下流函中，此经第四十二卷耳。宋藏错将彼卷重刊于此，为初四卷，国亦仍之者，错也！故令去彼，取此丹本经焉。</p></div></div>
</div><!-- end of div[@id='body'] -->
</body></html>
