<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu1220' />杂阿含经卷第四十二</p><p class="byline">宋天竺三藏求那跋陀罗译</p><a id='mulu1221' />
<div class='div-jing'><a id='mulu1222' />
<p class='h2'>（一一四五）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王来詣佛所，稽首佛足，退坐一面，白佛言：「世尊！应施何等人？」</p>
<p>佛言：「大王！随心所乐处。」</p>
<p>波斯匿王复白佛言：「应施何处，得大果报？」</p>
<p>佛言：「大王！此是异问。所问『应施何处？』此问则异。复问『施何处，应得大果？』此问复异。我今问汝，随意答我。大王！譬如此国临阵战鬪，集诸战士，而有一婆罗门子，从东方来，年少幼稚，柔弱端正，肤白髮黑，不习武艺，不学术策，恐怖退弱，不能自安，不忍敌观，若刺若射，无有方便，不能伤彼。云何？大王，如此士夫，王当赏不？」</p>
<p>王白佛言：「不赏。世尊！」</p>
<p>「如是，大王！有刹利童子从南方来，鞞舍童子从西方来，首陀罗童子从北方来，无有伎术，皆如东方婆罗门子，王当赏不？」</p>
<p>王白佛言：「不赏。世尊！」</p>
<p>「佛告大王，此国集军临战鬪时，有婆罗门童子从东方来，年少端正，肤白髮黑，善学武艺，知鬪术法，勇健无畏，苦战不退，安住諦观，运戈能伤，能破巨敌。云何？大王！如此战士，加重赏不？」</p>
<p>王白佛言：「重赏，世尊！」</p>
<p>「如是，刹利童子从南方来，鞞舍童子从西方来，首陀罗童子从北方来，年少端正，善诸术艺，勇健堪能，苦战却敌，皆如东方婆罗门子。如是战士，王当赏不？」</p>
<p>王白佛言：「重赏，世尊！」</p>
<p>佛言：「大王！如是沙门、婆罗门远离五支，成就五支，建立福田。施此田者，得大福利，得大果报。何等为捨离五支？所谓贪欲盖，瞋恚、睡眠、掉悔、疑盖，已断已知，是名捨离五支。何等为成就五支？谓无学戒身成就，无学定身、慧身、解脱身、解脱知见身，是名成就五支。大王！如是捨离五支，成就五支，建立福田，施此田者，得大果报。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「运戈猛战鬪，</div>
<div class="lg-cell">堪能勇士夫，</div>
</div>
<!-- end of lg-row -->
<div class="lg-row">
<div class="lg-cell">为其战鬪故，</div>
<div class="lg-cell">随功重加赏。</div>
</div>
<!-- end of lg-row -->
<div class="lg-row">
<div class="lg-cell">不赏名族胄，</div>
<div class="lg-cell">怯劣无勇者，</div>
</div>
<!-- end of lg-row -->
<div class="lg-row">
<div class="lg-cell">忍辱修贤良，</div>
<div class="lg-cell">见諦建福田。</div>
</div>
<!-- end of lg-row -->
<div class="lg-row">
<div class="lg-cell">贤圣律仪备，</div>
<div class="lg-cell">成就深妙智，</div>
</div>
<!-- end of lg-row -->
<div class="lg-row">
<div class="lg-cell">族胄虽卑微，</div>
<div class="lg-cell">堪为施福田。</div>
</div>
<!-- end of lg-row -->
<div class="lg-row">
<div class="lg-cell">衣食钱财宝，</div>
<div class="lg-cell">床卧等众具，</div>
</div>
<!-- end of lg-row -->
<div class="lg-row">
<div class="lg-cell">悉应以敬施，</div>
<div class="lg-cell">为持淨戒故。</div>
</div>
<!-- end of lg-row -->
<div class="lg-row">
<div class="lg-cell">人表林野际，</div>
<div class="lg-cell">穿井给行人，</div>
</div>
<!-- end of lg-row -->
<div class="lg-row">
<div class="lg-cell">溪涧施桥梁，</div>
<div class="lg-cell">逈路造房舍。</div>
</div>
<!-- end of lg-row -->
<div class="lg-row">
<div class="lg-cell">戒德多闻众，</div>
<div class="lg-cell">行路得止息，</div>
</div>
<!-- end of lg-row -->
<div class="lg-row">
<div class="lg-cell">譬如重云起，</div>
<div class="lg-cell">雷电声振耀。</div>
</div>
<!-- end of lg-row -->
<div class="lg-row">
<div class="lg-cell">普雨于壤土，</div>
<div class="lg-cell">百卉悉扶踈，</div>
</div>
<!-- end of lg-row -->
<div class="lg-row">
<div class="lg-cell">禽兽皆欢喜，</div>
<div class="lg-cell">田夫并欣乐。</div>
</div>
<!-- end of lg-row -->
<div class="lg-row">
<div class="lg-cell">如是淨信心，</div>
<div class="lg-cell">闻慧捨慳垢，</div>
</div>
<!-- end of lg-row -->
<div class="lg-row">
<div class="lg-cell">钱财丰饮食，</div>
<div class="lg-cell">常施良福田。</div>
</div>
<!-- end of lg-row -->
<div class="lg-row">
<div class="lg-cell">高唱增欢爱，</div>
<div class="lg-cell">如雷雨良田，</div>
</div>
<!-- end of lg-row -->
<div class="lg-row">
<div class="lg-cell">功德注流泽，</div>
<div class="lg-cell">霑洽施主心。</div>
</div>
<!-- end of lg-row -->
<div class="lg-row">
<div class="lg-cell">财富名称流，</div>
<div class="lg-cell">及涅槃大果。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1223' />
<p class='h2'>（一一四六）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王来詣佛所，稽首佛足，退坐一面，白佛言：「云何？世尊！为婆罗门死还生自姓婆罗门家，刹利、鞞舍、首陀罗家耶？」</p>
<p>佛言：「大王！何得如是？大王当知，有四种人。何等为四？有一种人，从冥入冥；有一种人，从冥入明；有一种人，从明入冥；有一种人，从明入明。</p>
<p>「大王！云何为一种人从冥入冥？谓有人生卑姓家，若生旃陀罗家、鱼猎家、竹作家、车师家，及餘种种下贱工巧业家，贫穷短命，形体憔悴，而复修行卑贱之家，亦复为人下贱作使，是名为冥。处斯冥中，复行身恶行、行口恶行、行意恶行，以是因缘，身坏命终，当生恶趣，堕泥梨中。犹如有人从闇入闇，从厕入厕，以血洗血，捨恶受恶；从冥入冥者亦复如是。是故名为从冥入冥。</p>
<p>「云何名为从冥入明？谓有世人生卑姓家，乃至为人作诸鄙业，是名为冥。然其彼人于此冥中，行身善行、行口善行、行意善行，以是因缘，身坏命终，生于善趣，受天化生。譬如有人登床跨马，从马昇象；从冥入明亦复如是。是名有人从冥入明。</p>
<p>「云何有人从明入冥？谓有世人生富乐家，若刹利大姓、婆罗门大姓家、长者大姓家，及餘种种富乐家生，多诸钱财，奴婢、客使，广集知识，受身端正，聪明黠慧，是名为明。于此明中，行身恶行、行口恶行、行意恶行，以是因缘，身坏命终，生于恶趣，堕泥梨中。譬如有人从高楼下乘于大象，下象乘马，下马乘舆，下舆坐床、下床堕地，从地落坑，从明入冥者亦复如是。</p>
<p>「云何有人从明入明？谓有世人生富乐家，乃至形相端严，是名为明。于此明中，行身善行、行口善行、行意善行，以是因缘，身坏命终，生于善趣，受天化生。譬如有人从楼观至楼观。如是，乃至从床至床；从明入明者亦复如是。是名有人从明入明。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「贫穷困苦者，</div>
<div class="lg-cell">不信增瞋恨，</div>
</div>
<!-- end of lg-row -->
<div class="lg-row">
<div class="lg-cell">慳贪恶邪想，</div>
<div class="lg-cell">痴惑不恭敬。</div>
</div>
<!-- end of lg-row -->
<div class="lg-row">
<div class="lg-cell">见沙门道士，</div>
<div class="lg-cell">持戒多闻者，</div>
</div>
<!-- end of lg-row -->
<div class="lg-row">
<div class="lg-cell">毁呰而不誉，</div>
<div class="lg-cell">障他施及受。</div>
</div>
<!-- end of lg-row -->
<div class="lg-row">
<div class="lg-cell">如斯等士夫，</div>
<div class="lg-cell">从此至他世，</div>
</div>
<!-- end of lg-row -->
<div class="lg-row">
<div class="lg-cell">当堕泥梨中，</div>
<div class="lg-cell">从冥入于冥。</div>
</div>
<!-- end of lg-row -->
<div class="lg-row">
<div class="lg-cell">若有贫穷人，</div>
<div class="lg-cell">信心少瞋恨，</div>
</div>
<!-- end of lg-row -->
<div class="lg-row">
<div class="lg-cell">常生惭愧心，</div>
<div class="lg-cell">惠施离慳垢。</div>
</div>
<!-- end of lg-row -->
<div class="lg-row">
<div class="lg-cell">见沙门梵志，</div>
<div class="lg-cell">持戒多闻者，</div>
</div>
<!-- end of lg-row -->
<div class="lg-row">
<div class="lg-cell">谦虚而问讯，</div>
<div class="lg-cell">随宜善供给。</div>
</div>
<!-- end of lg-row -->
<div class="lg-row">
<div class="lg-cell">劝人令施与，</div>
<div class="lg-cell">歎施及受者，</div>
</div>
<!-- end of lg-row -->
<div class="lg-row">
<div class="lg-cell">如是修善人，</div>
<div class="lg-cell">从此至他世。</div>
</div>
<!-- end of lg-row -->
<div class="lg-row">
<div class="lg-cell">善趣上生天，</div>
<div class="lg-cell">从冥而入明，</div>
</div>
<!-- end of lg-row -->
<div class="lg-row">
<div class="lg-cell">有富乐士夫，</div>
<div class="lg-cell">不信多瞋恨。</div>
</div>
<!-- end of lg-row -->
<div class="lg-row">
<div class="lg-cell">慳贪疾恶想，</div>
<div class="lg-cell">邪惑不恭敬，</div>
</div>
<!-- end of lg-row -->
<div class="lg-row">
<div class="lg-cell">见沙门梵志，</div>
<div class="lg-cell">毁呰而不誉。</div>
</div>
<!-- end of lg-row -->
<div class="lg-row">
<div class="lg-cell">障他人施惠，</div>
<div class="lg-cell">亦断受施者，</div>
</div>
<!-- end of lg-row -->
<div class="lg-row">
<div class="lg-cell">如是恶士夫，</div>
<div class="lg-cell">从此至他世。</div>
</div>
<!-- end of lg-row -->
<div class="lg-row">
<div class="lg-cell">当生苦地狱，</div>
<div class="lg-cell">从明入冥中，</div>
</div>
<!-- end of lg-row -->
<div class="lg-row">
<div class="lg-cell">若有富士夫，</div>
<div class="lg-cell">信心不瞋恨。</div>
</div>
<!-- end of lg-row -->
<div class="lg-row">
<div class="lg-cell">常起惭愧心，</div>
<div class="lg-cell">惠施离瞋姤，</div>
</div>
<!-- end of lg-row -->
<div class="lg-row">
<div class="lg-cell">见沙门梵志，</div>
<div class="lg-cell">持戒多闻者。</div>
</div>
<!-- end of lg-row -->
<div class="lg-row">
<div class="lg-cell">先奉迎问讯，</div>
<div class="lg-cell">随宜给所须，</div>
</div>
<!-- end of lg-row -->
<div class="lg-row">
<div class="lg-cell">劝人令供养，</div>
<div class="lg-cell">歎施及受者。</div>
</div>
<!-- end of lg-row -->
<div class="lg-row">
<div class="lg-cell">如是等士夫，</div>
<div class="lg-cell">从此至他世，</div>
</div>
<!-- end of lg-row -->
<div class="lg-row">
<div class="lg-cell">生三十三天，</div>
<div class="lg-cell">从明而入明。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1224' />
<p class='h2'>（一一四七）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王日日身蒙尘土，来詣佛所，稽首佛足，退坐一面。</p>
<p>佛言：「大王！从何所来？」</p>
<p>波斯匿王白佛言：「世尊！彼灌顶王法，人中自在，精勤方便。王领大地，统理王事，周行观察，而来至此。」</p>
<p>佛告大王：「今问大王，随意答我。譬如有人从东方来，有信有缘，未曾虚妄，而白王言：『我东方来，见一石山，极方广大，不穿不坏，亦无缺坏，磨地而来，一切众生草木之类悉磨令碎。』南、西、北方亦有人来，有信有缘，亦不虚妄，而白王言：『我见石山，方广高大，不断不坏，亦不缺坏，磨地而来，众生草木悉皆磨碎。』大王！于意云何？如是像貌大恐怖事，嶮恶相杀，众生运尽，人道难得，当作何计？」</p>
<p>王白佛言：「若如是者，更无餘计，唯当修善，于佛法、律专心方便。」</p>
<p>佛告大王：「何故说言：『嶮恶恐怖于世卒起，众生运尽，人身难得，唯当行法、行义、行福，于佛法教专精方便。』何以不言：『灌顶王位众人人首，堪能自在。』王于大地，事务众人，当须营理耶？」</p>
<p>王白佛言：「世尊！为复闲时言：『灌顶王位为众人首，王于大地，多所经营，以言鬪言，以财鬪财，以象鬪象，以车鬪车，以步鬪步。当于尔时，无有自在，若胜若伏。』是故我说：『嶮恶恐怖卒起之时，众生运尽，人身难得，无有餘计，唯有行义、行法、行福，于佛法教专心归依。』」</p>
<p>佛告大王：「如是！如是！经常磨迮，谓恶劫、老、病、苦，磨迮众生。当作何计？正当修义、修法、修福、修善、修慈，于佛法中精勤方便。」尔时，世尊而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如有大石山，</div>
<div class="lg-cell">高广无缺坏，</div>
</div>
<!-- end of lg-row -->
<div class="lg-row">
<div class="lg-cell">周遍四方来，</div>
<div class="lg-cell">磨迮此大地。</div>
</div>
<!-- end of lg-row -->
<div class="lg-row">
<div class="lg-cell">非兵马呪术，</div>
<div class="lg-cell">力所能防御，</div>
</div>
<!-- end of lg-row -->
<div class="lg-row">
<div class="lg-cell">恶劫老病死，</div>
<div class="lg-cell">常磨迮众生。</div>
</div>
<!-- end of lg-row -->
<div class="lg-row">
<div class="lg-cell">四种大族姓，</div>
<div class="lg-cell">栴陀罗猎师，</div>
</div>
<!-- end of lg-row -->
<div class="lg-row">
<div class="lg-cell">在家及出家，</div>
<div class="lg-cell">持戒犯戒者。</div>
</div>
<!-- end of lg-row -->
<div class="lg-row">
<div class="lg-cell">一切皆磨迮，</div>
<div class="lg-cell">无能救护者，</div>
</div>
<!-- end of lg-row -->
<div class="lg-row">
<div class="lg-cell">是故慧士夫，</div>
<div class="lg-cell">观察自己利。</div>
</div>
<!-- end of lg-row -->
<div class="lg-row">
<div class="lg-cell">建立清淨信，</div>
<div class="lg-cell">信佛法僧宝，</div>
</div>
<!-- end of lg-row -->
<div class="lg-row">
<div class="lg-cell">身口心清淨，</div>
<div class="lg-cell">随顺于正法。</div>
</div>
<!-- end of lg-row -->
<div class="lg-row">
<div class="lg-cell">现世名称流，</div>
<div class="lg-cell">终则生天上。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1225' />
<p class='h2'>（一一四八）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王来詣佛所，稽首佛足，退坐一面。时，有尼乾子七人、闍祇罗七人、一舍罗七人，身皆麁大，彷徉行住祇洹门外。</p>
<p>时，波斯匿王遥见斯等彷徉门外，即从座起，往至其前，合掌问讯，三自称名言：「我是波斯匿王、拘萨罗王。」</p>
<p>尔时，世尊告波斯匿王：「汝今何故恭敬斯等，三称姓名，合掌问讯？」</p>
<p>王白佛言：「我作是念：『世间若有阿罗汉者，斯等则是。』」</p>
<p>佛告波斯匿王：「汝今且止！汝亦不知是阿罗汉、非阿罗汉，不得他心智故。且当亲近观其戒行，久而可知，勿速自决！审諦观察，勿但洛莫！当用智慧，不以不智。经诸苦难，堪能自辩；交契计挍，真伪则分。见说知明，久而则知，非可卒识，当须思惟，智慧观察！」</p>
<p>王白佛言：「奇哉！世尊！善说斯理，言：『久相习，观其戒行，乃至见说知明。』我有家人，亦复出家，作斯等形相，周流他国，而复来还，捨其被服，还受五欲。是故当知世尊善说，应与同止，观其戒行，乃至言说<span class='corr'>知</span>有智慧。」</p>
<p>尔时，世尊而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不以见形相，</div>
<div class="lg-cell">知人之善恶，</div>
</div>
<!-- end of lg-row -->
<div class="lg-row">
<div class="lg-cell">不应暂相见，</div>
<div class="lg-cell">而与同心志，</div>
</div>
<!-- end of lg-row -->
<div class="lg-row">
<div class="lg-cell">有现身口密，</div>
<div class="lg-cell">俗心不敛摄。</div>
</div>
<!-- end of lg-row -->
<div class="lg-row">
<div class="lg-cell">犹如鍮石铜，</div>
<div class="lg-cell">涂以真金色，</div>
</div>
<!-- end of lg-row -->
<div class="lg-row">
<div class="lg-cell">内怀鄙杂心，</div>
<div class="lg-cell">外现圣威仪，</div>
</div>
<!-- end of lg-row -->
<div class="lg-row">
<div class="lg-cell">游行诸国土，</div>
<div class="lg-cell">欺誑于世人。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1226' />
<p class='h2'>（一一四九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王为首，并七国王及诸大臣悉共集会，作如是论议：「五欲之中，何者第一？」有一人言：「色最第一。」又复有称声、香、味、触为第一者。中有人言：「我等人人各说第一，竟无定判，当詣世尊！问如此义。如世尊说，当共忆持。」</p>
<p>尔时，波斯匿王为首，与七国王、大臣、眷属来詣佛所，稽首佛足，退坐一面，白佛言：「世尊！我等七王与诸大臣如是论议：『五欲功德，何者为胜？』其中有言色胜、有言声胜、有言香胜、有言味胜、有言触胜，竟无决定。来问世尊，竟何者胜？」</p>
<p>佛告诸王：「各随意适，我悉有餘说，以是因缘，我说五欲功德。然自有人于色适意，止爱一色，满其志愿，正使过上有诸胜色，非其所爱，不触不视，言己所爱最为第一，无过其上。如爱色者。声、香、味、触亦皆如是。当其所爱，輒言最胜，欢喜乐着，虽更有胜过其上者，非其所欲，不触不视，唯我爱者最胜最妙，无比无上。」</p>
<p>尔时，座中有一优婆塞，名曰栴檀，从座起，整衣服，偏袒右肩，合掌白佛：「善说！世尊！善说！善逝！」</p>
<p>佛告优婆塞：「善说！栴檀！快说！栴檀！」</p>
<p>时，栴檀优婆塞即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「央伽族姓王，</div>
<div class="lg-cell">服珠瓔珞鎧，</div>
</div>
<!-- end of lg-row -->
<div class="lg-row">
<div class="lg-cell">摩竭众庆集，</div>
<div class="lg-cell">如来出其国。</div>
</div>
<!-- end of lg-row -->
<div class="lg-row">
<div class="lg-cell">名闻普流布，</div>
<div class="lg-cell">犹如雪山王，</div>
</div>
<!-- end of lg-row -->
<div class="lg-row">
<div class="lg-cell">如淨<span class="corr">水</span>莲华，</div>
<div class="lg-cell">清淨无瑕秽。</div>
</div>
<!-- end of lg-row -->
<div class="lg-row">
<div class="lg-cell">随日光开敷，</div>
<div class="lg-cell">芬香熏其国，</div>
</div>
<!-- end of lg-row -->
<div class="lg-row">
<div class="lg-cell">央耆国明显，</div>
<div class="lg-cell">犹如空中日。</div>
</div>
<!-- end of lg-row -->
<div class="lg-row">
<div class="lg-cell">观如来慧力，</div>
<div class="lg-cell">如夜然炬火，</div>
</div>
<!-- end of lg-row -->
<div class="lg-row">
<div class="lg-cell">为眼为大明，</div>
<div class="lg-cell">来者为决疑。」</div>
</div><!-- end of lg --></div>
<p>时，诸国王歎言：「善说！栴檀优婆塞！」</p>
<p>尔时，七王脱七宝上衣，奉优婆塞。</p>
<p>时，彼七王闻佛所说，欢喜随喜，从座起去。</p>
<p>尔时，栴檀优婆塞知诸王去已，从座起，整衣服，偏袒右肩，合掌白佛：「今七国王遗我七领上衣，唯愿世尊受此七衣，以哀愍故！」</p>
<p>尔时，世尊为哀愍故，受其七衣，栴檀优婆塞欢喜随喜，作礼而去。</p></div>
<div class='div-jing'><a id='mulu1227' />
<p class='h2'>（一一五〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王其体肥大，举体流汗，来詣佛所，稽首佛足，退坐一面，气息长喘。</p>
<p>尔时，世尊告波斯匿王：「大王身体极肥盛。」</p>
<p>大王白佛言：「如是，世尊！患身肥大，常以此身极肥大故，惭耻厌苦。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「人当自繫念，</div>
<div class="lg-cell">每食知节量，</div>
</div>
<!-- end of lg-row -->
<div class="lg-row">
<div class="lg-cell">是则诸受薄，</div>
<div class="lg-cell">安消而保寿。」</div>
</div><!-- end of lg --></div>
<p>时，有一年少，名欝多罗，于会中坐。时，波斯匿王告欝多罗：「汝能从世尊受向所说偈，每至食时，为我诵不？若能尔者，赐金钱十万，亦常与食。」</p>
<p>欝多罗白王：「奉教当诵。」</p>
<p>时，波斯匿王闻佛所说，欢喜随喜，作礼而去。</p>
<p>时，欝多罗知王去已，至世尊前，受所说偈，于王食时，食食为诵，白言大王：「如佛世尊、如来、应、等正觉所知所见，而说斯偈：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『人当自繫念，</div>
<div class="lg-cell">每食知节量，</div>
</div>
<!-- end of lg-row -->
<div class="lg-row">
<div class="lg-cell">是则诸受薄，</div>
<div class="lg-cell">安消而保寿。』」</div>
</div><!-- end of lg --></div>
<p>如是，波斯匿王渐至后时，身体佣细，容貌端正，处楼阁上，向佛住处合掌恭敬，右膝着地，三说是言：「南无敬礼世尊、如来、应、等正觉，南无敬礼世尊、如来、应、等正觉，与我现法利益、后世利益、现法后世利益，以其饭食知节量故。」</p></div>
<div class='div-jing'><a id='mulu1228' />
<p class='h2'>（一一五一）</p>
<p>如是我闻：</p>
<p>一时，佛住舍卫国。</p>
<p>时，有年少阿修罗来詣佛所，于佛面前麁恶不善语，瞋骂呵责。</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不怒胜瞋恚，</div>
<div class="lg-cell">不善以善伏，</div>
</div>
<!-- end of lg-row -->
<div class="lg-row">
<div class="lg-cell">惠施伏慳贪，</div>
<div class="lg-cell">真言坏妄语。</div>
</div>
<!-- end of lg-row -->
<div class="lg-row">
<div class="lg-cell">不骂亦不虐，</div>
<div class="lg-cell">常住贤圣心，</div>
</div>
<!-- end of lg-row -->
<div class="lg-row">
<div class="lg-cell">恶人住瞋恨，</div>
<div class="lg-cell">不动如山石。</div>
</div>
<!-- end of lg-row -->
<div class="lg-row">
<div class="lg-cell">起瞋恚能持，</div>
<div class="lg-cell">胜制狂马车，</div>
</div>
<!-- end of lg-row -->
<div class="lg-row">
<div class="lg-cell">我说善御士，</div>
<div class="lg-cell">非彼摄绳者。」</div>
</div><!-- end of lg --></div>
<p>时，年少阿修罗白佛言：「瞿昙！我今悔过，如愚如痴，不辩不善，于瞿昙面前訶骂毁辱。」如是懺悔已，时，阿修罗闻佛所说，欢喜随喜，作礼而去。</p></div>
<div class='div-jing'><a id='mulu1229' />
<p class='h2'>（一一五二）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有年少宾耆迦婆罗门来詣佛所，于世尊面前作麁恶不善语，瞋骂呵责。</p>
<p>尔时，世尊告年少宾耆迦：「若于一时吉星之日，汝当会诸宗亲眷属耶？」</p>
<p>宾耆白佛：「如是，瞿昙！」</p>
<p>佛告宾耆：「若汝宗亲不受食者，当如之何？」</p>
<p>宾耆白佛：「不受食者，食还属我。」</p>
<p>佛告宾耆：「汝亦如是，如来面前作麁恶不善语，骂辱呵责，我竟不受，如此骂者，应当属谁？」</p>
<p>宾耆白佛：「如是，瞿昙！彼虽不受，且以相赠，则便是与。」</p>
<p>佛告宾耆：「如是不名更相赠遗，何得便为相与？」</p>
<p>宾耆白佛：「云何名为更相赠遗，名为相与？云何名不受相赠遗，不名相与？」</p>
<p>佛告宾耆：「若当如是骂则报骂，瞋则报瞋，打则报打，鬪则报鬪，名相赠遗，名为相与，若复，宾耆！骂不报骂，瞋不报瞋，打不报打，鬪不报鬪，若如是者，非相赠遗，不名相与。」</p>
<p>宾耆白佛：「瞿昙！我闻古昔婆罗门长老宿重行道大师所说：『如来、应、等正觉，面前骂辱，瞋恚訶责，不瞋不怒。』而今瞿昙有瞋恚耶？」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无瞋何有瞋，</div>
<div class="lg-cell">正命以调伏，</div>
</div>
<!-- end of lg-row -->
<div class="lg-row">
<div class="lg-cell">正智心解脱，</div>
<div class="lg-cell">慧者无有瞋。</div>
</div>
<!-- end of lg-row -->
<div class="lg-row">
<div class="lg-cell">以瞋报瞋者，</div>
<div class="lg-cell">是则为恶人，</div>
</div>
<!-- end of lg-row -->
<div class="lg-row">
<div class="lg-cell">不以瞋报瞋，</div>
<div class="lg-cell">临敌伏难伏。</div>
</div>
<!-- end of lg-row -->
<div class="lg-row">
<div class="lg-cell">不瞋胜于瞋，</div>
<div class="lg-cell">三偈如前说。」</div>
</div><!-- end of lg --></div>
<p>尔时，年少宾耆白佛言：「悔过！瞿昙！如愚如痴，不辩不善，而于沙门瞿昙面前麁恶不善语，瞋骂呵责。」闻佛所说，欢喜随喜，作礼而去。</p></div>
<div class='div-jing'><a id='mulu1230' />
<p class='h2'>（一一五三）</p>
<p>如是我闻：</p>
<p>一时，佛住舍卫国东园鹿子母讲堂。</p>
<p>尔时，世尊晡时从禪觉，詣讲堂东蔭蔭中，露地经行。</p>
<p>时，有健骂婆罗豆婆遮婆罗门来詣佛所，世尊面前作麁恶不善语，骂詈呵责。世尊经行，彼随世尊后行。世尊经行已竟，住于一处，<span class='corr'>彼</span>婆罗门言：「瞿昙伏耶？」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「胜者更增怨，</div>
<div class="lg-cell">伏者卧不安，</div>
</div>
<!-- end of lg-row -->
<div class="lg-row">
<div class="lg-cell">胜伏二俱捨，</div>
<div class="lg-cell">是得安隐眠。」</div>
</div><!-- end of lg --></div>
<p>婆罗门白言：「瞿昙！我今悔过，如愚如痴，不辩不善，何于瞿昙面前作麁恶不善语，骂詈呵责？」</p>
<p>时，婆罗门闻佛所说，欢喜随喜，复道而去。</p></div>
<div class='div-jing'><a id='mulu1231' />
<p class='h2'>（一一五四）</p>
<p>如是我闻：</p>
<p>一时，佛住舍卫国东园鹿子母讲堂，世尊晨朝着衣持鉢，入舍卫城乞食。时，健骂婆罗豆婆遮婆罗门遥见世尊，作麁恶不善语，瞋骂呵责，把土坌佛。时，有逆风，还吹其土，反自坌身。</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若人无瞋恨，</div>
<div class="lg-cell">骂辱以加者，</div>
</div>
<!-- end of lg-row -->
<div class="lg-row">
<div class="lg-cell">清淨无结垢，</div>
<div class="lg-cell">彼恶还归己，</div>
</div>
<!-- end of lg-row -->
<div class="lg-row">
<div class="lg-cell">犹如土坌彼，</div>
<div class="lg-cell">逆风还自污。」</div>
</div><!-- end of lg --></div>
<p>时，彼婆罗门白佛言：「悔过！瞿昙！如愚如痴，不善不辩，何于瞿昙面前麁恶不善语，瞋骂呵责？」</p>
<p>时，婆罗门闻佛所说，欢喜随喜，复道而去。</p></div>
<div class='div-jing'><a id='mulu1232' />
<p class='h2'>（一一五五）</p>
<p>如是我闻：</p>
<p>一时，佛在拘萨罗人间游行，至舍卫国祇树给孤独园。</p>
<p>时，有婆罗门名曰违义，闻沙门瞿昙从拘萨罗国人间游行，至舍卫国祇树给孤独园。闻已，作是念：「我当往詣沙门瞿昙所，闻所说法，当反其义。」作是念已，往詣精舍，至世尊所。</p>
<p>尔时，世尊无量眷属围绕说法。世尊遥见违义婆罗门来，即默然住。</p>
<p>违义婆罗门白佛言：「瞿昙说法，乐欲闻之！」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「违义婆罗门，</div>
<div class="lg-cell">未能解深义，</div>
</div>
<!-- end of lg-row -->
<div class="lg-row">
<div class="lg-cell">内怀嫉恚心，</div>
<div class="lg-cell">欲为法留难。</div>
</div>
<!-- end of lg-row -->
<div class="lg-row">
<div class="lg-cell">调伏违反心，</div>
<div class="lg-cell">诸不信乐意，</div>
</div>
<!-- end of lg-row -->
<div class="lg-row">
<div class="lg-cell">息诸障碍垢，</div>
<div class="lg-cell">则解深妙说。」</div>
</div><!-- end of lg --></div>
<p>时，违义婆罗门作是念：「沙门瞿昙已知我心。」闻佛所说，欢喜随喜，从座起而去。</p></div>
<div class='div-jing'><a id='mulu1233' />
<p class='h2'>（一一五六）</p>
<p>如是我闻：</p>
<p>一时，佛住舍卫国祇树给孤独园。世尊晨朝着衣持鉢，入舍卫城乞食。</p>
<p>时，有不害婆罗门来詣佛所，白佛言：「世尊！我名不害，为称实不？」</p>
<p>佛告婆罗门：「如是称实者，若身不害，若口不害，若心不害，则为称实。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若心不杀害，</div>
<div class="lg-cell">口意亦俱然，</div>
</div>
<!-- end of lg-row -->
<div class="lg-row">
<div class="lg-cell">是则为离害，</div>
<div class="lg-cell">不恐怖众生。」</div>
</div><!-- end of lg --></div>
<p>佛说此经已，不害婆罗门闻佛所说，欢喜随喜，复道而去。</p></div>
<div class='div-jing'><a id='mulu1234' />
<p class='h2'>（一一五七）</p>
<p>如是我闻：</p>
<p>一时，佛住王舍城迦兰陀竹园。世尊晨朝着衣持鉢，入王舍城乞食，次第行乞至火与婆罗门舍。</p>
<p>火与婆罗门遥见佛来，即具众美饮食，满鉢与之。</p>
<p>如是二日、三日，乞食复至其舍。</p>
<p>火与婆罗门遥见佛来，作是念：「秃头沙门何故数来，贪美食耶？」</p>
<p>尔时，世尊知火与婆罗门心念已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「王天日日雨，</div>
<div class="lg-cell">田夫日夜耕，</div>
</div>
<!-- end of lg-row -->
<div class="lg-row">
<div class="lg-cell">数数殖种子，</div>
<div class="lg-cell">是田数收穀。</div>
</div>
<!-- end of lg-row -->
<div class="lg-row">
<div class="lg-cell">如人数怀妊，</div>
<div class="lg-cell">乳牛数怀犢，</div>
</div>
<!-- end of lg-row -->
<div class="lg-row">
<div class="lg-cell">数数有求者，</div>
<div class="lg-cell">则能数惠施。</div>
</div>
<!-- end of lg-row -->
<div class="lg-row">
<div class="lg-cell">数数惠施故，</div>
<div class="lg-cell">常得大名称，</div>
</div>
<!-- end of lg-row -->
<div class="lg-row">
<div class="lg-cell">数数弃死尸，</div>
<div class="lg-cell">数数哭悲恋。</div>
</div>
<!-- end of lg-row -->
<div class="lg-row">
<div class="lg-cell">数数生数死，</div>
<div class="lg-cell">数数忧悲苦，</div>
</div>
<!-- end of lg-row -->
<div class="lg-row">
<div class="lg-cell">数数以火烧，</div>
<div class="lg-cell">数数诸虫食。</div>
</div>
<!-- end of lg-row -->
<div class="lg-row">
<div class="lg-cell">若得贤圣道，</div>
<div class="lg-cell">不数受诸有，</div>
</div>
<!-- end of lg-row -->
<div class="lg-row">
<div class="lg-cell">亦不数生死，</div>
<div class="lg-cell">不数忧悲苦。</div>
</div>
<!-- end of lg-row -->
<div class="lg-row">
<div class="lg-cell">不数数火烧，</div>
<div class="lg-cell">不数诸虫食。」</div>
</div><!-- end of lg --></div>
<p>时，火与婆罗门闻佛说偈，还得信心，复以种种饮食满鉢与之，世尊不受，以因说偈而施故，复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「因为说偈法，</div>
<div class="lg-cell">不应受饮食，</div>
</div>
<!-- end of lg-row -->
<div class="lg-row">
<div class="lg-cell">当观察自法，</div>
<div class="lg-cell">说法不受食。</div>
</div>
<!-- end of lg-row -->
<div class="lg-row">
<div class="lg-cell">婆罗门当知，</div>
<div class="lg-cell">斯则淨命活，</div>
</div>
<!-- end of lg-row -->
<div class="lg-row">
<div class="lg-cell">应以餘供养，</div>
<div class="lg-cell">纯淨大仙人。</div>
</div>
<!-- end of lg-row -->
<div class="lg-row">
<div class="lg-cell">已尽诸有漏，</div>
<div class="lg-cell">秽法悉已断，</div>
</div>
<!-- end of lg-row -->
<div class="lg-row">
<div class="lg-cell">供养以饮食，</div>
<div class="lg-cell">于其良福田。</div>
</div>
<!-- end of lg-row -->
<div class="lg-row">
<div class="lg-cell">欲求福德者，</div>
<div class="lg-cell">则我田为良。」</div>
</div><!-- end of lg --></div>
<p>火与婆罗门白佛：「今以此食，应着何所？」</p>
<p>佛告婆罗门：「我不见诸天、魔、梵、沙门、婆罗门、天神、世人有能食此信施，令身安乐。汝持是食去弃于无虫水中，及少生草地。」</p>
<p>时，婆罗门即以此食持着无虫水中，水即烟出，沸声啾啾；譬如铁丸烧令火色，掷着水中，水即烟起，沸声啾啾，亦复如是。婆罗门持此饮食着水中，水即烟出，沸声啾啾，于时火与婆罗门歎言：「甚奇！瞿昙！大德大力，能令此食而作神变。」</p>
<p>时，火与婆罗门因此饭食神变，得信敬心，稽首佛足，退住一面，白佛言：「世尊！我今可得于正法中出家、受具足，修梵行不？」</p>
<p>佛告婆罗门：「汝今可得于正法中出家、受具足。」</p>
<p>彼即出家已，作是思惟：「所以族姓子剃除髮鬚，着袈裟衣，正信非家，出家学道……。」乃至得阿罗汉，心善解脱。</p></div>
<div class='div-jing'><a id='mulu1235' />
<p class='h2'>（一一五八）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，舍卫国中婆肆吒婆罗门女信佛、法、僧，归佛、归法、归比丘僧。于佛、法、僧已离狐疑，于苦习尽道亦离疑惑；见諦得果，得无间慧。其夫是婆罗豆婆遮种姓婆罗门。每至左右所为作时，有小得失，即称南无佛，向如来所住方面，随方合掌，三说是言：「南无多陀阿伽度、阿罗呵、三藐三佛陀，身纯金色，圆光一寻，方身圆满如尼拘律树，善说妙法，牟尼之尊，仙人上首，是我大师！」</p>
<p>时，夫婆罗门闻之，瞋恚不喜，语其妇言：「为鬼着耶？无有此义，捨诸三明大德婆罗门，而称歎彼秃头沙门。黑闇之分，世所不称。我今当往共汝大师论议，足知胜如。」</p>
<p>妇语夫言：「不见诸天、魔、梵、沙门、婆罗门、诸神、世人，能共世尊——如来、应、等正觉，金色之身，圆光一寻，如尼拘律树圆满之身，言说微妙，仙人上首，我之大师——共论议者。然今婆罗门且往，自可知之！」</p>
<p>时，婆罗门即往詣佛，面相问讯慰劳已，退坐一面。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「为杀于何等，</div>
<div class="lg-cell">而得安隐眠？</div>
</div>
<!-- end of lg-row -->
<div class="lg-row">
<div class="lg-cell">为杀于何等，</div>
<div class="lg-cell">令心得无忧？</div>
</div>
<!-- end of lg-row -->
<div class="lg-row">
<div class="lg-cell">为杀于何等，</div>
<div class="lg-cell">瞿昙所称歎？」</div>
</div><!-- end of lg --></div>
<p>尔时，世尊知婆罗门心之所念，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「杀于瞋恨者，</div>
<div class="lg-cell">而得安隐眠，</div>
</div>
<!-- end of lg-row -->
<div class="lg-row">
<div class="lg-cell">杀于瞋恚者，</div>
<div class="lg-cell">而心得无忧。</div>
</div>
<!-- end of lg-row -->
<div class="lg-row">
<div class="lg-cell">瞋恚为毒本，</div>
<div class="lg-cell">能害甘种子，</div>
</div>
<!-- end of lg-row -->
<div class="lg-row">
<div class="lg-cell">能害于彼者，</div>
<div class="lg-cell">贤圣所称歎。</div>
</div>
<!-- end of lg-row -->
<div class="lg-row">
<div class="lg-cell">若能害彼者，</div>
<div class="lg-cell">其心得无忧？」</div>
</div><!-- end of lg --></div>
<p>时，婆罗豆婆遮婆罗门闻佛所说，示、教、照、喜，次第说法，谓说施，说戒，说生天法，说欲味着为灾患烦恼，清淨、出要、远离，随顺福利清淨，分别广说；譬如清淨白[疊*毛]，易为染色。如是，婆罗豆婆遮婆罗门即于座上，于四圣諦得无閡等，所谓苦、集、灭、道。</p>
<p>是婆罗门见法、得法、知法、入法，度诸疑惑，不由他度，于正法、律得无所畏。即从座起，偏露右肩，合掌白佛：「已度，世尊！已度，善逝！我今归佛、归法、归比丘僧已，尽其寿命为优婆塞，证知我！」</p>
<p>时，婆罗豆婆遮婆罗门闻佛所说，欢喜随喜，作礼而去，还归自家。</p>
<p>其妇优婆夷遥见夫来，见已，白言：「已与如来、应、等正觉——纯金色身，圆光一寻，如尼拘律树圆满之身，妙说之上，仙人之首，大牟尼尊，为我大师——共论议耶？」</p>
<p>其夫答言：「我未甞见诸天、魔、梵、沙门、婆罗门、诸神、世人，有能与如来、应、等正觉——真金色身，圆光一寻，如尼拘律树圆满之身，妙说之上，诸仙之首，牟尼之尊，汝之大师——共论议也。汝今与我作好法衣，我持至世尊所出家学道。」</p>
<p>时，妇悉以鲜洁白[疊*毛]，令作法衣。</p>
<p>时，婆罗门持衣往詣世尊所，稽首礼足，退住一面，白言：「世尊！我今可得于世尊法中出家学道，修梵行不？」</p>
<p>佛告婆罗门：「汝今可得于此法、律出家学道，修诸梵行。」</p>
<p>即出家已，独静思惟：「所以善男子剃除鬚髮，着袈裟衣，出家学道……。」乃至得阿罗汉，心善解脱。</p></div>
<div class='div-jing'><a id='mulu1236' />
<p class='h2'>（一一五九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有魔瞿婆罗门来詣佛所，与世尊面相问讯慰劳已，退坐一面，白佛言：「瞿昙！我于家中常行布施，若一人来，施于一人；若二人、三人，乃至百千，悉皆施与。我如是施，得多福不？」</p>
<p>佛告婆罗门：「汝如是施，实得大福。所以者何？以于家中常行布施，一人来乞，即施一人，二人、三人，乃至百千，悉皆施与故，即得大福。」</p>
<p>时，魔瞿婆罗门即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「在家所为作，</div>
<div class="lg-cell">布施复大会，</div>
</div>
<!-- end of lg-row -->
<div class="lg-row">
<div class="lg-cell">因此惠施故，</div>
<div class="lg-cell">欲求大功德。</div>
</div>
<!-- end of lg-row -->
<div class="lg-row">
<div class="lg-cell">今问于牟尼，</div>
<div class="lg-cell">我之所应知，</div>
</div>
<!-- end of lg-row -->
<div class="lg-row">
<div class="lg-cell">同梵天所见，</div>
<div class="lg-cell">为我分别说。</div>
</div>
<!-- end of lg-row -->
<div class="lg-row">
<div class="lg-cell">云何为解脱，</div>
<div class="lg-cell">胜妙之善趣？</div>
</div>
<!-- end of lg-row -->
<div class="lg-row">
<div class="lg-cell">云何修方便，</div>
<div class="lg-cell">得生于梵世？</div>
</div>
<!-- end of lg-row -->
<div class="lg-row">
<div class="lg-cell">云何随乐施，</div>
<div class="lg-cell">生明胜梵天？」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「施者设大会，</div>
<div class="lg-cell">随彼爱乐施，</div>
</div>
<!-- end of lg-row -->
<div class="lg-row">
<div class="lg-cell">欢喜淨信心，</div>
<div class="lg-cell">攀缘善功德。</div>
</div>
<!-- end of lg-row -->
<div class="lg-row">
<div class="lg-cell">以其所建立，</div>
<div class="lg-cell">求离诸过恶，</div>
</div>
<!-- end of lg-row -->
<div class="lg-row">
<div class="lg-cell">远离于贪欲，</div>
<div class="lg-cell">其心善解脱。</div>
</div>
<!-- end of lg-row -->
<div class="lg-row">
<div class="lg-cell">修习于慈心，</div>
<div class="lg-cell">其功德无量，</div>
</div>
<!-- end of lg-row -->
<div class="lg-row">
<div class="lg-cell">况复加至诚，</div>
<div class="lg-cell">广施设大会。</div>
</div>
<!-- end of lg-row -->
<div class="lg-row">
<div class="lg-cell">若于其中间，</div>
<div class="lg-cell">所得诸善心，</div>
</div>
<!-- end of lg-row -->
<div class="lg-row">
<div class="lg-cell">正向善解脱，</div>
<div class="lg-cell">或餘纯善趣。</div>
</div>
<!-- end of lg-row -->
<div class="lg-row">
<div class="lg-cell">如是胜因缘，</div>
<div class="lg-cell">得生于梵世，</div>
</div>
<!-- end of lg-row -->
<div class="lg-row">
<div class="lg-cell">如是之惠施，</div>
<div class="lg-cell">其心平等故。</div>
</div>
<!-- end of lg-row -->
<div class="lg-row">
<div class="lg-cell">得生于梵世，</div>
<div class="lg-cell">其寿命延长。」</div>
</div><!-- end of lg --></div>
<p>时，魔瞿婆罗门闻佛所说，欢喜随喜，从座起而去。</p></div>
<div class='div-jing'><a id='mulu1237' />
<p class='h2'>（一一六〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有持金盖、着舍勒导从婆罗门来詣佛所，与世尊面相问讯慰劳已，退坐一面。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无非婆罗门，</div>
<div class="lg-cell">所行为清淨，</div>
</div>
<!-- end of lg-row -->
<div class="lg-row">
<div class="lg-cell">刹利修苦行，</div>
<div class="lg-cell">于静亦复乖。</div>
</div>
<!-- end of lg-row -->
<div class="lg-row">
<div class="lg-cell">三典婆罗门，</div>
<div class="lg-cell">是则为清淨，</div>
</div>
<!-- end of lg-row -->
<div class="lg-row">
<div class="lg-cell">如是清淨者，</div>
<div class="lg-cell">不在餘众生。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不知清淨道，</div>
<div class="lg-cell">及诸无上淨，</div>
</div>
<!-- end of lg-row -->
<div class="lg-row">
<div class="lg-cell">于餘求静者，</div>
<div class="lg-cell">至竟无淨时。」</div>
</div><!-- end of lg --></div>
<p>婆罗门白佛：「瞿昙说清淨道及无上清淨耶？何等为清淨道？何等为无上清淨？」</p>
<p>佛告婆罗门：「正见者为清淨道，正见修习多修习，断贪欲、断瞋恚、断愚痴。若婆罗门贪欲永断，瞋恚、愚痴永断，一切烦恼永断，是名无上清淨。正志、正语、正业、正命、正方便、正念、正定，是名清淨道；正定修习多修习已，断贪欲、断瞋恚、断愚痴。若婆罗门贪欲永断，瞋恚、愚痴永断，一切烦恼永断，是名无上清淨。」</p>
<p>婆罗门白佛言：「瞿昙说清淨道、无上清淨耶？瞿昙！世务多事，今且辞还。」</p>
<p>佛告婆罗门：「宜知是时。」</p>
<p>持华盖着舍勒导从婆罗门闻佛所说，欢喜随喜，从座起去。</p></div>
<div class='div-jing'><a id='mulu1238' />
<p class='h2'>（一一六一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，有异婆罗门来詣佛所，与世尊面相问讯慰劳已，退坐一面。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「云何为尸罗？</div>
<div class="lg-cell">云何正威仪？</div>
</div>
<!-- end of lg-row -->
<div class="lg-row">
<div class="lg-cell">云何为功德？</div>
<div class="lg-cell">云何名为业？</div>
</div>
<!-- end of lg-row -->
<div class="lg-row">
<div class="lg-cell">成就何等法，</div>
<div class="lg-cell">罗汉婆罗门？」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「宿命忆念智，</div>
<div class="lg-cell">见生天恶趣，</div>
</div>
<!-- end of lg-row -->
<div class="lg-row">
<div class="lg-cell">得诸受生尽，</div>
<div class="lg-cell">牟尼明决定。</div>
</div>
<!-- end of lg-row -->
<div class="lg-row">
<div class="lg-cell">知心善解脱，</div>
<div class="lg-cell">解脱一切贪，</div>
</div>
<!-- end of lg-row -->
<div class="lg-row">
<div class="lg-cell">具足于三明，</div>
<div class="lg-cell">三明婆罗门。」</div>
</div><!-- end of lg --></div>
<p>佛说此经已，异婆罗门闻佛所说，欢喜随喜，从座起而去。</p></div>
<div class='div-jing'><a id='mulu1239' />
<p class='h2'>（一一六二）</p>
<p>如是我闻：</p>
<p>一时，佛住舍卫国祇树给孤独园。</p>
<p>世尊晨朝着衣持鉢，入舍卫城乞食，尊者阿难从世尊后。</p>
<p>时，有二老男女，是其夫妇，年耆根熟，僂背如钩，诸里巷头，烧粪扫处，俱蹲向火。</p>
<p>世尊见彼二老夫妇，年耆愚老，僂背如钩，俱蹲向火，犹如老鵠，欲心相视。见已，告尊者阿难：「汝见彼夫妇二人，年耆愚老，僂背如钩，俱蹲向火，犹如老鵠，欲心相视不？」</p>
<p>阿难白佛：「如是，世尊！」</p>
<p>佛告阿难：「此二老夫妇，于年少时盛壮之身，勤求财物者，亦可得为舍卫城中第一富长者；若复剃除鬚髮，着袈裟衣，正信非家，出家学道，精勤修习者，亦可得阿罗汉第一上果。于第二分盛壮之身，勤求财物，亦可得为舍卫城中第二富者；若复剃除鬚髮，着袈裟衣，正信非家，出家学道者，亦可得阿那含果证。若于第三分中年之身，勤求财物，亦可得为舍卫城中第三富者；若剃鬚髮，着袈裟衣，正信非家，出家学道者，亦可得为斯陀含果证。彼于今日，年耆根熟，无有钱财，无有方便，无所堪能，不复堪能，若觅钱财，亦不能得胜过人法。」</p>
<p>尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不行梵行故，</div>
<div class="lg-cell">不得年少财，</div>
</div>
<!-- end of lg-row -->
<div class="lg-row">
<div class="lg-cell">思惟古昔事，</div>
<div class="lg-cell">眠地如曲弓。</div>
</div>
<!-- end of lg-row -->
<div class="lg-row">
<div class="lg-cell">不修于梵行，</div>
<div class="lg-cell">不得年少财，</div>
</div>
<!-- end of lg-row -->
<div class="lg-row">
<div class="lg-cell">犹如老鵠鸟，</div>
<div class="lg-cell">守死于空池。」</div>
</div><!-- end of lg --></div>
<p>佛说此经已，尊者阿难陀闻佛所说，欢喜奉行。</p></div>
<div class='div-jing'><a id='mulu1240' />
<p class='h2'>（一一六三）</p>
<p>如是我闻：</p>
<p>一时，佛住舍卫国祇树给孤独园……如上说。差别者，唯说异偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「老死之所坏，</div>
<div class="lg-cell">身及所受灭，</div>
</div>
<!-- end of lg-row -->
<div class="lg-row">
<div class="lg-cell">唯有惠施福，</div>
<div class="lg-cell">为随己资粮。</div>
</div>
<!-- end of lg-row -->
<div class="lg-row">
<div class="lg-cell">依于善摄护，</div>
<div class="lg-cell">及修禪功德，</div>
</div>
<!-- end of lg-row -->
<div class="lg-row">
<div class="lg-cell">随力而行施，</div>
<div class="lg-cell">钱财及饮食。</div>
</div>
<!-- end of lg-row -->
<div class="lg-row">
<div class="lg-cell">于群则眠觉，</div>
<div class="lg-cell">非为空自活。」</div>
</div><!-- end of lg --></div>
<p>佛说此经已，彼婆罗门闻佛所说，欢喜随喜，作礼而去。</p>
<p class='juan'>杂阿含经卷第四十二</p></div></div>
</div><!-- end of div[@id='body'] -->
</body></html>
