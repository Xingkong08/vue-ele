<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu1279' />杂阿含经卷第四十五</p><p class="byline">宋天竺三藏求那跋陀罗译</p><a id='mulu1280' />
<div class='div-jing'><a id='mulu1281' />
<p class='h2'>（一一九八）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有阿臈毘比丘尼，住舍卫国王园精舍比丘尼众中。时，阿臈毘比丘尼晨朝着衣持鉢，入舍卫城乞食。食已，还精舍，举衣鉢，洗足，持尼师坛，着右肩上，入安陀林坐禪。</p>
<p>时，魔波旬作是念：「今沙门瞿昙住舍卫国祇树给孤独园，有弟子阿臈毘比丘尼，住舍卫国王园精舍比丘尼众中，晨朝着衣持鉢，入舍卫城乞食。食已，还精舍，举衣鉢，洗足已，持尼师坛，着右肩上，入安陀林坐禪。我今当往，为作留难。」即化作年少，容貌端正，往詣彼比丘尼所，语比丘尼言：「阿姨！欲何处去？」</p>
<p>比丘尼答言：「贤者！到远离处去。」</p>
<p>时，魔波旬即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「世间无有出，</div>
<div class="lg-cell">用求远离为，</div>
</div>
<!-- end of lg-row -->
<div class="lg-row">
<div class="lg-cell">还服食五欲，</div>
<div class="lg-cell">勿令后变悔。」</div>
</div><!-- end of lg --></div>
<p>时，阿臈毘比丘尼作是念：「是谁？欲恐怖我。为是人耶？为非人耶？姦狡人耶？」</p>
<p>心即念言：「此必恶魔欲乱我耳。」觉知已，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「世间有出要，</div>
<div class="lg-cell">我自知所得，</div>
</div>
<!-- end of lg-row -->
<div class="lg-row">
<div class="lg-cell">鄙下之恶魔，</div>
<div class="lg-cell">汝不知其道。</div>
</div>
<!-- end of lg-row -->
<div class="lg-row">
<div class="lg-cell">譬如利刀害，</div>
<div class="lg-cell">五欲亦如是，</div>
</div>
<!-- end of lg-row -->
<div class="lg-row">
<div class="lg-cell">譬如斩肉形，</div>
<div class="lg-cell">苦受阴亦然。</div>
</div>
<!-- end of lg-row -->
<div class="lg-row">
<div class="lg-cell">如汝向所说，</div>
<div class="lg-cell">服乐五欲者，</div>
</div>
<!-- end of lg-row -->
<div class="lg-row">
<div class="lg-cell">是则不可乐，</div>
<div class="lg-cell">大恐怖之处。</div>
</div>
<!-- end of lg-row -->
<div class="lg-row">
<div class="lg-cell">离一切喜乐，</div>
<div class="lg-cell">捨诸大闇冥，</div>
</div>
<!-- end of lg-row -->
<div class="lg-row">
<div class="lg-cell">以灭尽作证，</div>
<div class="lg-cell">安住离诸漏。</div>
</div>
<!-- end of lg-row -->
<div class="lg-row">
<div class="lg-cell">觉知汝恶魔，</div>
<div class="lg-cell">寻即自灭去。」</div>
</div><!-- end of lg --></div>
<p>时，魔波旬作是念：「彼阿臈毘比丘尼已知我心。」愁忧不乐，即没不现。</p></div>
<div class='div-jing'><a id='mulu1282' />
<p class='h2'>（一一九九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有苏摩比丘尼，住舍卫国王园精舍比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着右肩上，至安陀林坐禪。</p>
<p>时，魔波旬作是念：「今沙门瞿昙住舍卫国祇树给孤独园。有苏摩比丘尼，住舍卫国王园精舍比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师檀，着右肩上，入安陀林坐禪。我今当往，为作留难。」即化作年少，容貌端正，往至苏摩比丘尼所，问言：「阿姨！欲至何所？」</p>
<p>答言：「贤者！欲至远离处去。」</p>
<p>时，魔波旬即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「仙人所住处，</div>
<div class="lg-cell">是处甚难得，</div>
</div>
<!-- end of lg-row -->
<div class="lg-row">
<div class="lg-cell">非彼二指智，</div>
<div class="lg-cell">能得到彼处。」</div>
</div><!-- end of lg --></div>
<p>时，苏摩比丘尼作是念：「此是何等？欲恐怖我。为人？为非人？为姦狡人？」作此思惟已，决定智生，知是恶魔来欲嬈乱，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「心入于正受，</div>
<div class="lg-cell">女形复何为，</div>
</div>
<!-- end of lg-row -->
<div class="lg-row">
<div class="lg-cell">智或若生已，</div>
<div class="lg-cell">逮得无上法。</div>
</div>
<!-- end of lg-row -->
<div class="lg-row">
<div class="lg-cell">若于男女想，</div>
<div class="lg-cell">心不得俱离，</div>
</div>
<!-- end of lg-row -->
<div class="lg-row">
<div class="lg-cell">彼即随魔说，</div>
<div class="lg-cell">汝应往语彼。</div>
</div>
<!-- end of lg-row -->
<div class="lg-row">
<div class="lg-cell">离于一切苦，</div>
<div class="lg-cell">捨一切闇冥，</div>
</div>
<!-- end of lg-row -->
<div class="lg-row">
<div class="lg-cell">逮得灭尽证，</div>
<div class="lg-cell">安住诸漏尽。</div>
</div>
<!-- end of lg-row -->
<div class="lg-row">
<div class="lg-cell">觉知汝恶魔，</div>
<div class="lg-cell">即自磨灭去。」</div>
</div><!-- end of lg --></div>
<p>时，魔波旬作是念：「苏摩比丘尼已知我心。」内怀忧悔，即没不现。</p></div>
<div class='div-jing'><a id='mulu1283' />
<p class='h2'>（一二〇〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有吉离舍瞿昙弥比丘尼，住舍卫国王园精舍比丘尼众中，晨朝着衣持鉢，至舍卫城乞食。食已，还精舍，举衣鉢，洗足毕，持尼师坛，着肩上，入安陀林，于一树下结跏趺坐，入昼正受。</p>
<p>时，魔波旬作是念：「今沙门瞿昙住舍卫国祇树给孤独园。时，吉离舍瞿昙弥比丘尼住舍卫国王园精舍比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，于一树下结跏趺坐，入昼正受。我今当往，为作留难。」即化作年少，容貌端正，往至吉离舍瞿昙弥比丘尼所，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝何丧其子，</div>
<div class="lg-cell">涕泣忧愁貌，</div>
</div>
<!-- end of lg-row -->
<div class="lg-row">
<div class="lg-cell">独坐于树下，</div>
<div class="lg-cell">何求于男子？」</div>
</div><!-- end of lg --></div>
<p>时，吉离舍瞿昙弥比丘尼作是念：「为谁恐怖我？为人？为非人？为姦狡者？」如是思惟，生决定智：「恶魔波旬来嬈我耳。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无边际诸子，</div>
<div class="lg-cell">一切皆亡失，</div>
</div>
<!-- end of lg-row -->
<div class="lg-row">
<div class="lg-cell">此则男子边，</div>
<div class="lg-cell">已度男子表。</div>
</div>
<!-- end of lg-row -->
<div class="lg-row">
<div class="lg-cell">不恼不忧愁，</div>
<div class="lg-cell">佛教作已作，</div>
</div>
<!-- end of lg-row -->
<div class="lg-row">
<div class="lg-cell">一切离爱苦，</div>
<div class="lg-cell">捨一切闇冥。</div>
</div>
<!-- end of lg-row -->
<div class="lg-row">
<div class="lg-cell">已灭尽作证，</div>
<div class="lg-cell">安隐尽诸漏，</div>
</div>
<!-- end of lg-row -->
<div class="lg-row">
<div class="lg-cell">已知汝弊魔，</div>
<div class="lg-cell">于此自灭去。」</div>
</div><!-- end of lg --></div>
<p>时，魔波旬作是念：「吉离舍瞿昙弥比丘尼已知我心。」愁忧苦恼，即没不现。</p></div>
<div class='div-jing'><a id='mulu1284' />
<p class='h2'>（一二〇一）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有优鉢罗色比丘尼，住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。</p>
<p>时，魔波旬作是念：「今沙门瞿昙住舍卫国祇树给孤独园。优鉢罗色比丘尼住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。我今当往，为作留难。」即化作年少，容貌端正，至优鉢罗色比丘尼所，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「妙华坚固树，</div>
<div class="lg-cell">依止其树下，</div>
</div>
<!-- end of lg-row -->
<div class="lg-row">
<div class="lg-cell">独一无等侣，</div>
<div class="lg-cell">不畏恶人耶？」</div>
</div><!-- end of lg --></div>
<p>时，优鉢罗色比丘尼作是念：「为何等人？欲恐怖我？为是人？为非人？为姦狡人？」如是思惟，即得觉知：「必是恶魔波旬欲乱我耳。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「设使有百千，</div>
<div class="lg-cell">皆是姦狡人，</div>
</div>
<!-- end of lg-row -->
<div class="lg-row">
<div class="lg-cell">如汝等恶魔，</div>
<div class="lg-cell">来至我所者，</div>
</div>
<!-- end of lg-row -->
<div class="lg-row">
<div class="lg-cell">不能动毛髮，</div>
<div class="lg-cell">不畏汝恶魔。」</div>
</div><!-- end of lg --></div>
<p>魔复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今入汝腹，</div>
<div class="lg-cell">住于内藏中，</div>
</div>
<!-- end of lg-row -->
<div class="lg-row">
<div class="lg-cell">或住两眉间，</div>
<div class="lg-cell">汝不能见我。」</div>
</div><!-- end of lg --></div>
<p>时，优鉢罗色比丘尼复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我心有大力，</div>
<div class="lg-cell">善修习神通，</div>
</div>
<!-- end of lg-row -->
<div class="lg-row">
<div class="lg-cell">大缚已解脱，</div>
<div class="lg-cell">不畏汝恶魔。</div>
</div>
<!-- end of lg-row -->
<div class="lg-row">
<div class="lg-cell">我已吐三垢，</div>
<div class="lg-cell">恐怖之根本，</div>
</div>
<!-- end of lg-row -->
<div class="lg-row">
<div class="lg-cell">住于不恐地，</div>
<div class="lg-cell">不畏于魔军。</div>
</div>
<!-- end of lg-row -->
<div class="lg-row">
<div class="lg-cell">于一切爱喜，</div>
<div class="lg-cell">离一切闇冥，</div>
</div>
<!-- end of lg-row -->
<div class="lg-row">
<div class="lg-cell">已证于寂灭，</div>
<div class="lg-cell">安住诸漏尽。</div>
</div>
<!-- end of lg-row -->
<div class="lg-row">
<div class="lg-cell">觉知汝恶魔，</div>
<div class="lg-cell">自当消灭去。」</div>
</div><!-- end of lg --></div>
<p>时，魔波旬作是念：「优鉢罗色比丘尼已知我心。」内怀忧愁，即没不现。</p></div>
<div class='div-jing'><a id='mulu1285' />
<p class='h2'>（一二〇二）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，尸罗比丘尼住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。</p>
<p>时，魔波旬作是念：「今沙门瞿昙住舍卫国祇树给孤独园。尸罗比丘尼住舍卫国王园精舍比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。我今当往，为作留难。」即化作年少，容貌端正，往到尸罗比丘尼前而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「众生云何生？</div>
<div class="lg-cell">谁为其作者？</div>
</div>
<!-- end of lg-row -->
<div class="lg-row">
<div class="lg-cell">众生何处起，</div>
<div class="lg-cell">去复至何所？」</div>
</div><!-- end of lg --></div>
<p>尸罗比丘尼作是念：「此是何人？欲恐怖我。为人？为非人？为姦狡人？」作是思惟已，即生知觉：「此是恶魔欲作留难。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝谓有众生，</div>
<div class="lg-cell">此则恶魔见，</div>
</div>
<!-- end of lg-row -->
<div class="lg-row">
<div class="lg-cell">唯有空阴聚，</div>
<div class="lg-cell">无是众生者。</div>
</div>
<!-- end of lg-row -->
<div class="lg-row">
<div class="lg-cell">如和合众材，</div>
<div class="lg-cell">世名之为车，</div>
</div>
<!-- end of lg-row -->
<div class="lg-row">
<div class="lg-cell">诸阴因缘合，</div>
<div class="lg-cell">假名为众生。</div>
</div>
<!-- end of lg-row -->
<div class="lg-row">
<div class="lg-cell">其生则苦生，</div>
<div class="lg-cell">住亦即苦住，</div>
</div>
<!-- end of lg-row -->
<div class="lg-row">
<div class="lg-cell">无餘法生苦，</div>
<div class="lg-cell">苦生苦自灭。</div>
</div>
<!-- end of lg-row -->
<div class="lg-row">
<div class="lg-cell">捨一切爱苦，</div>
<div class="lg-cell">离一切闇冥，</div>
</div>
<!-- end of lg-row -->
<div class="lg-row">
<div class="lg-cell">已证于寂灭，</div>
<div class="lg-cell">安住诸漏尽。</div>
</div>
<!-- end of lg-row -->
<div class="lg-row">
<div class="lg-cell">已知汝恶魔，</div>
<div class="lg-cell">则自消灭去。」</div>
</div><!-- end of lg --></div>
<p>时，魔波旬作是念：「尸罗比丘尼已知我心。」内怀忧慼，即没不现。</p></div>
<div class='div-jing'><a id='mulu1286' />
<p class='h2'>（一二〇三）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，毘罗比丘尼住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。</p>
<p>时，魔波旬作是念：「今沙门瞿昙住舍卫国祇树给孤独园。毘罗比丘尼住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。我当往彼，为作留难。」即化作年少，容貌端正，至毘罗比丘尼所而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「云何作此形？</div>
<div class="lg-cell">谁为其作者？</div>
</div>
<!-- end of lg-row -->
<div class="lg-row">
<div class="lg-cell">此形何处起？</div>
<div class="lg-cell">形去至何所？」</div>
</div><!-- end of lg --></div>
<p>毘罗比丘尼作是念：「是何人来恐怖我？为人？为非人？为姦狡人？」如是思惟，即得知觉：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「此形不自造，</div>
<div class="lg-cell">亦非他所作，</div>
</div>
<!-- end of lg-row -->
<div class="lg-row">
<div class="lg-cell">因缘会而生，</div>
<div class="lg-cell">缘散即磨灭。</div>
</div>
<!-- end of lg-row -->
<div class="lg-row">
<div class="lg-cell">如世诸种子，</div>
<div class="lg-cell">因大地而生，</div>
</div>
<!-- end of lg-row -->
<div class="lg-row">
<div class="lg-cell">因地水火风，</div>
<div class="lg-cell">阴界入亦然。</div>
</div>
<!-- end of lg-row -->
<div class="lg-row">
<div class="lg-cell">因缘和合生，</div>
<div class="lg-cell">缘离则磨灭，</div>
</div>
<!-- end of lg-row -->
<div class="lg-row">
<div class="lg-cell">捨一切爱苦，</div>
<div class="lg-cell">离一切闇冥。</div>
</div>
<!-- end of lg-row -->
<div class="lg-row">
<div class="lg-cell">已证于寂灭，</div>
<div class="lg-cell">安住诸漏尽，</div>
</div>
<!-- end of lg-row -->
<div class="lg-row">
<div class="lg-cell">恶魔以知汝，</div>
<div class="lg-cell">即自磨灭去。」</div>
</div><!-- end of lg --></div>
<p>时，魔波旬作是念：「毘罗比丘尼已知我心。」生大忧慼，即没不现。</p></div>
<div class='div-jing'><a id='mulu1287' />
<p class='h2'>（一二〇四）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有毘闍耶比丘尼，住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。</p>
<p>时，魔波旬作是念：「此沙门瞿昙住舍卫国祇树给孤独园。弟子毘闍耶比丘尼住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。我今当往，为作留难。」即化作年少，容貌端正，往至其前而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝今年幼少，</div>
<div class="lg-cell">我亦是年少，</div>
</div>
<!-- end of lg-row -->
<div class="lg-row">
<div class="lg-cell">当共于此处，</div>
<div class="lg-cell">作五种音乐。</div>
</div>
<!-- end of lg-row -->
<div class="lg-row">
<div class="lg-cell">而共相娱乐，</div>
<div class="lg-cell">用是禪思为。」</div>
</div><!-- end of lg --></div>
<p>时，毘闍耶比丘尼作是念：「此何等人？欲恐怖我。为是人耶？为非人耶？为姦狡人耶？」如是思惟已，即得知觉：「是魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「歌舞作众伎，</div>
<div class="lg-cell">种种相娱乐，</div>
</div>
<!-- end of lg-row -->
<div class="lg-row">
<div class="lg-cell">今悉已惠汝，</div>
<div class="lg-cell">非我之所须。</div>
</div>
<!-- end of lg-row -->
<div class="lg-row">
<div class="lg-cell">若寂灭正受，</div>
<div class="lg-cell">及天人五欲，</div>
</div>
<!-- end of lg-row -->
<div class="lg-row">
<div class="lg-cell">一切持相与，</div>
<div class="lg-cell">亦非我所须。</div>
</div>
<!-- end of lg-row -->
<div class="lg-row">
<div class="lg-cell">捨一切喜欢，</div>
<div class="lg-cell">离一切闇冥，</div>
</div>
<!-- end of lg-row -->
<div class="lg-row">
<div class="lg-cell">寂灭以作证，</div>
<div class="lg-cell">安住诸漏尽。</div>
</div>
<!-- end of lg-row -->
<div class="lg-row">
<div class="lg-cell">已知汝恶魔，</div>
<div class="lg-cell">当自消灭去。」</div>
</div><!-- end of lg --></div>
<p>时，魔波旬作是念：「是毘闍耶比丘尼已知我心。」内怀忧慼，即没不现。</p></div>
<div class='div-jing'><a id='mulu1288' />
<p class='h2'>（一二〇五）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，遮罗比丘尼住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，至安陀林，坐一树下，入昼正受。</p>
<p>时，魔波旬作是念：「今沙门瞿昙在舍卫国祇树给孤独园。遮罗比丘尼亦住舍卫国王园比丘尼众中，晨朝着衣持鉢，入舍卫城乞食。食已，还精舍，洗足毕，举衣鉢，持尼师坛，着肩上，入安陀林，坐一树下，入昼正受。我今当往，为作留难。」化作年少，容貌端正，至遮罗比丘尼前而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「觉受生为乐，</div>
<div class="lg-cell">生服受五欲，</div>
</div>
<!-- end of lg-row -->
<div class="lg-row">
<div class="lg-cell">为谁教受汝，</div>
<div class="lg-cell">令厌离于生。」</div>
</div><!-- end of lg --></div>
<p>时，遮罗比丘尼作是念：「此是何人？欲作恐怖？为人？为非人？为姦狡人？而来至此，欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「生者必有死，</div>
<div class="lg-cell">生则受诸苦，</div>
</div>
<!-- end of lg-row -->
<div class="lg-row">
<div class="lg-cell">鞭打诸恼苦，</div>
<div class="lg-cell">一切缘生有。</div>
</div>
<!-- end of lg-row -->
<div class="lg-row">
<div class="lg-cell">当断一切苦，</div>
<div class="lg-cell">超越一切生，</div>
</div>
<!-- end of lg-row -->
<div class="lg-row">
<div class="lg-cell">慧眼观圣諦，</div>
<div class="lg-cell">牟尼所说法。</div>
</div>
<!-- end of lg-row -->
<div class="lg-row">
<div class="lg-cell">苦苦及苦集，</div>
<div class="lg-cell">灭尽离诸苦，</div>
</div>
<!-- end of lg-row -->
<div class="lg-row">
<div class="lg-cell">修习八正道，</div>
<div class="lg-cell">安隐趣涅槃。</div>
</div>
<!-- end of lg-row -->
<div class="lg-row">
<div class="lg-cell">大师平等法，</div>
<div class="lg-cell">我欣乐彼法，</div>
</div>
<!-- end of lg-row -->
<div class="lg-row">
<div class="lg-cell">我知彼法故，</div>
<div class="lg-cell">不复乐受生。</div>
</div>
<!-- end of lg-row -->
<div class="lg-row">
<div class="lg-cell">一切离爱喜，</div>
<div class="lg-cell">捨一切闇冥，</div>
</div>
<!-- end of lg-row -->
<div class="lg-row">
<div class="lg-cell">寂灭以作证，</div>
<div class="lg-cell">安住诸漏尽。</div>
</div>
<!-- end of lg-row -->
<div class="lg-row">
<div class="lg-cell">觉知汝恶魔，</div>
<div class="lg-cell">自当消灭去。」</div>
</div><!-- end of lg --></div>
<p>时，魔波旬作是念：「遮罗比丘尼已知我心。」内怀忧慼，即没不现。</p></div>
<div class='div-jing'><a id='mulu1289' />
<p class='h2'>（一二〇六）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，优波遮罗比丘尼亦住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。</p>
<p>时，魔波旬作是念：「今沙门瞿昙住舍卫国祇树给孤独园。优波遮罗比丘尼亦住舍卫国王园比丘尼众中，晨朝着衣持鉢，入舍卫城乞食，食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。我今当往，为作留难。」即化作年少，容貌端正，至优波遮罗比丘尼所而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「三十三天上，</div>
<div class="lg-cell">炎魔兜率陀，</div>
</div>
<!-- end of lg-row -->
<div class="lg-row">
<div class="lg-cell">化乐他自在，</div>
<div class="lg-cell">发愿得往生。」</div>
</div><!-- end of lg --></div>
<p>优波遮罗比丘尼作是念：「此何等人？欲恐怖我？为人？为非人？为是姦狡人？」自思觉悟：「必是恶魔欲作嬈乱。」而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「三十三天上，</div>
<div class="lg-cell">炎魔兜率陀，</div>
</div>
<!-- end of lg-row -->
<div class="lg-row">
<div class="lg-cell">化乐他自在，</div>
<div class="lg-cell">斯等诸天上。</div>
</div>
<!-- end of lg-row -->
<div class="lg-row">
<div class="lg-cell">不离有为行，</div>
<div class="lg-cell">故随魔自在，</div>
</div>
<!-- end of lg-row -->
<div class="lg-row">
<div class="lg-cell">一切诸世间，</div>
<div class="lg-cell">悉是众行聚。</div>
</div>
<!-- end of lg-row -->
<div class="lg-row">
<div class="lg-cell">一切诸世间，</div>
<div class="lg-cell">悉皆动摇法，</div>
</div>
<!-- end of lg-row -->
<div class="lg-row">
<div class="lg-cell">一切诸世间，</div>
<div class="lg-cell">苦火常熾然。</div>
</div>
<!-- end of lg-row -->
<div class="lg-row">
<div class="lg-cell">一切诸世间，</div>
<div class="lg-cell">悉皆烟尘起，</div>
</div>
<!-- end of lg-row -->
<div class="lg-row">
<div class="lg-cell">不动亦不摇，</div>
<div class="lg-cell">不习近凡夫。</div>
</div>
<!-- end of lg-row -->
<div class="lg-row">
<div class="lg-cell">不随于魔趣，</div>
<div class="lg-cell">于是处娱乐，</div>
</div>
<!-- end of lg-row -->
<div class="lg-row">
<div class="lg-cell">离一切爱苦，</div>
<div class="lg-cell">捨一切闇冥。</div>
</div>
<!-- end of lg-row -->
<div class="lg-row">
<div class="lg-cell">寂灭以作证，</div>
<div class="lg-cell">安住诸漏尽，</div>
</div>
<!-- end of lg-row -->
<div class="lg-row">
<div class="lg-cell">已觉汝恶魔，</div>
<div class="lg-cell">则自磨灭去。」</div>
</div><!-- end of lg --></div>
<p>时，魔波旬作是念：「优波遮罗比丘尼已知我心。」内怀忧<span class='corr'>慼</span>，即没不现。</p></div>
<div class='div-jing'><a id='mulu1290' />
<p class='h2'>（一二〇七）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，尸利沙遮罗比丘尼亦住舍卫国王园比丘尼众中，晨朝着衣持鉢，入舍卫城乞食。食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。</p>
<p>时，魔波旬作是念：「今沙门瞿昙住舍卫国祇树给孤独园。时，尸利沙遮罗比丘尼亦住舍卫国王园比丘尼众中，晨朝着衣持鉢，入舍卫城乞食，食已，还精舍，举衣鉢，洗足毕，持尼师坛，着肩上，入安陀林，坐一树下，入昼正受。我当往彼，为作留难。」化作年少，容貌端正，往到尸利沙遮罗比丘尼所而作是言：「阿姨！汝乐何等诸道？」</p>
<p>比丘尼答言：「我都无所乐！」</p>
<p>时，魔波旬即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝何所諮受，</div>
<div class="lg-cell">剃头作沙门？</div>
</div>
<!-- end of lg-row -->
<div class="lg-row">
<div class="lg-cell">身着袈裟衣，</div>
<div class="lg-cell">而作出家相，</div>
</div>
<!-- end of lg-row -->
<div class="lg-row">
<div class="lg-cell">不乐于诸道，</div>
<div class="lg-cell">而守愚痴住。」</div>
</div><!-- end of lg --></div>
<p>时，尸利沙遮罗比丘尼作是念：「此何等人？欲恐怖我。为人？为非人？为姦狡人？」如是思惟已，即自知觉：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「此法外诸道，</div>
<div class="lg-cell">诸见所缠缚，</div>
</div>
<!-- end of lg-row -->
<div class="lg-row">
<div class="lg-cell">缚于诸见已，</div>
<div class="lg-cell">常随魔自在。</div>
</div>
<!-- end of lg-row -->
<div class="lg-row">
<div class="lg-cell">若生释种家，</div>
<div class="lg-cell">禀无比大师，</div>
</div>
<!-- end of lg-row -->
<div class="lg-row">
<div class="lg-cell">能伏诸魔怨，</div>
<div class="lg-cell">不为彼所伏。</div>
</div>
<!-- end of lg-row -->
<div class="lg-row">
<div class="lg-cell">清淨一切脱，</div>
<div class="lg-cell">道眼普观察，</div>
</div>
<!-- end of lg-row -->
<div class="lg-row">
<div class="lg-cell">一切智悉知，</div>
<div class="lg-cell">最胜离诸漏。</div>
</div>
<!-- end of lg-row -->
<div class="lg-row">
<div class="lg-cell">彼则我大师，</div>
<div class="lg-cell">我唯乐彼法，</div>
</div>
<!-- end of lg-row -->
<div class="lg-row">
<div class="lg-cell">我入彼法已，</div>
<div class="lg-cell">得远离寂灭。</div>
</div>
<!-- end of lg-row -->
<div class="lg-row">
<div class="lg-cell">离一切爱喜，</div>
<div class="lg-cell">捨一切闇冥，</div>
</div>
<!-- end of lg-row -->
<div class="lg-row">
<div class="lg-cell">寂灭以作证，</div>
<div class="lg-cell">安住诸漏尽。</div>
</div>
<!-- end of lg-row -->
<div class="lg-row">
<div class="lg-cell">已知汝恶魔，</div>
<div class="lg-cell">如是自灭去。」</div>
</div><!-- end of lg --></div>
<p>时，魔波旬作是念：「尸利沙遮罗比丘尼已知我心。」内怀忧慼，即没不现。</p></div>
<div class='div-jing'><a id='mulu1291' />
<p class='h2'>（一二〇八）</p>
<p>如是我闻：</p>
<p>一时，佛住瞻婆国揭伽池侧。</p>
<p>尔时，世尊月十五日布萨时，于大众前坐。月初出时。时，有尊者婆耆舍于大众中，作是念：「我今欲于佛前歎月譬偈。」作是念已，即从坐起，整衣服，为佛作礼，合掌白佛言：「世尊！欲有所说。善逝！欲有所说。」</p>
<p>佛告婆耆舍：「欲说者便说！」</p>
<p>时，尊者婆耆舍即于佛前而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如月停虚空，</div>
<div class="lg-cell">明淨无云翳，</div>
</div>
<!-- end of lg-row -->
<div class="lg-row">
<div class="lg-cell">光炎明暉曜，</div>
<div class="lg-cell">普照于十方。</div>
</div>
<!-- end of lg-row -->
<div class="lg-row">
<div class="lg-cell">如来亦如是，</div>
<div class="lg-cell">慧光照世间，</div>
</div>
<!-- end of lg-row -->
<div class="lg-row">
<div class="lg-cell">功德善名称，</div>
<div class="lg-cell">周遍满十方。」</div>
</div><!-- end of lg --></div>
<p>尊者婆耆舍说是偈时，诸比丘闻其所说，皆大欢喜。</p></div>
<div class='div-jing'><a id='mulu1292' />
<p class='h2'>（一二〇九）</p>
<p>如是我闻：</p>
<p>一时，佛住瞻婆国揭伽池侧。</p>
<p>尔时，尊者阿若憍陈如久住空闲阿练若处，来詣佛所，稽首佛足，以面掩佛足上，而说是言：「久不见世尊！久不见善逝！」</p>
<p>尔时，尊者婆耆舍在于会中，作是念：「我今当于尊者阿若憍陈如面前，以上座譬而讚歎之。」作此念已，即从坐起，整衣服，为佛作礼，合掌白佛：「世尊！欲有所说。善逝！欲有所说。」</p>
<p>佛告婆耆舍：「欲说时便说！」</p>
<p>时，尊者婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「上座之上座，</div>
<div class="lg-cell">尊者憍陈如，</div>
</div>
<!-- end of lg-row -->
<div class="lg-row">
<div class="lg-cell">已度已超越，</div>
<div class="lg-cell">得安乐正受。</div>
</div>
<!-- end of lg-row -->
<div class="lg-row">
<div class="lg-cell">于阿练若处，</div>
<div class="lg-cell">常乐于远离，</div>
</div>
<!-- end of lg-row -->
<div class="lg-row">
<div class="lg-cell">声闻之所应，</div>
<div class="lg-cell">大师正法教。</div>
</div>
<!-- end of lg-row -->
<div class="lg-row">
<div class="lg-cell">一切悉皆陈，</div>
<div class="lg-cell">正受不放逸，</div>
</div>
<!-- end of lg-row -->
<div class="lg-row">
<div class="lg-cell">大德力三明，</div>
<div class="lg-cell">他心智明了。</div>
</div>
<!-- end of lg-row -->
<div class="lg-row">
<div class="lg-cell">上座憍陈如，</div>
<div class="lg-cell">护持佛法财，</div>
</div>
<!-- end of lg-row -->
<div class="lg-row">
<div class="lg-cell">增上恭敬心，</div>
<div class="lg-cell">头面礼佛足。」</div>
</div><!-- end of lg --></div>
<p>尊者婆耆舍说是语时，诸比丘闻其所说，皆大欢喜。</p></div>
<div class='div-jing'><a id='mulu1293' />
<p class='h2'>（一二一〇）</p>
<p>如是我闻：</p>
<p>一时，佛住瞻婆国揭伽池侧。</p>
<p>时，尊者舍利弗在供养堂，有众多比丘集会而为说法，句味满足，辩才简淨，易解乐闻，不閡不断，深义显现。彼诸比丘专至乐听，尊重忆念，一心侧听。</p>
<p>时，尊者婆耆舍在于会中，作是念：「我当于尊者舍利弗面前说偈讚歎。」作是念已，即起，合掌白尊者舍利弗：「我欲有所说。」</p>
<p>舍利弗告言：「随所乐说！」</p>
<p>尊者婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善能略说法，</div>
<div class="lg-cell">令众广开解，</div>
</div>
<!-- end of lg-row -->
<div class="lg-row">
<div class="lg-cell">贤优婆提舍，</div>
<div class="lg-cell">于大众宣畅。</div>
</div>
<!-- end of lg-row -->
<div class="lg-row">
<div class="lg-cell">当所说法时，</div>
<div class="lg-cell">咽喉出美声，</div>
</div>
<!-- end of lg-row -->
<div class="lg-row">
<div class="lg-cell">悦乐爱念声，</div>
<div class="lg-cell">调和渐进声。</div>
</div>
<!-- end of lg-row -->
<div class="lg-row">
<div class="lg-cell">闻声皆欣乐，</div>
<div class="lg-cell">专念不移转。」</div>
</div><!-- end of lg --></div>
<p>尊者婆耆舍说此语时，诸比丘闻其所说，皆大欢喜。</p></div>
<div class='div-jing'><a id='mulu1294' />
<p class='h2'>（一二一一）</p>
<p>如是我闻：</p>
<p>一时，佛住王舍城那伽山侧，五百比丘俱，皆是阿罗汉，诸漏已尽，所作已作，离诸重担，逮得己利，断诸有结，正智心善解脱。</p>
<p>尊者大目揵连观大众心，一切皆悉解脱贪欲。时，尊者婆耆舍于大众中，作是念：「我今当于世尊及比丘僧面前说偈讚歎。」作是念已，即从座起，整衣服，合掌白佛言：「世尊！欲有所说。善逝！欲有所说。」</p>
<p>佛告婆耆舍：「随所乐说！」</p>
<p>时，尊者婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「导师无上士，</div>
<div class="lg-cell">住那伽山侧，</div>
</div>
<!-- end of lg-row -->
<div class="lg-row">
<div class="lg-cell">五百比丘众，</div>
<div class="lg-cell">亲奉于大师。</div>
</div>
<!-- end of lg-row -->
<div class="lg-row">
<div class="lg-cell">尊者大目连，</div>
<div class="lg-cell">神通諦明了，</div>
</div>
<!-- end of lg-row -->
<div class="lg-row">
<div class="lg-cell">观彼大众心，</div>
<div class="lg-cell">悉皆离贪欲。</div>
</div>
<!-- end of lg-row -->
<div class="lg-row">
<div class="lg-cell">如是具足度，</div>
<div class="lg-cell">牟尼度彼岸，</div>
</div>
<!-- end of lg-row -->
<div class="lg-row">
<div class="lg-cell">持此最后身，</div>
<div class="lg-cell">我今稽首礼。」</div>
</div><!-- end of lg --></div>
<p>尊者婆耆舍说是语时，诸比丘闻其所说，皆大欢喜。</p></div>
<div class='div-jing'><a id='mulu1295' />
<p class='h2'>（一二一二）</p>
<p>如是我闻：</p>
<p>一时，佛住王舍城迦兰陀竹园夏安居，与大比丘众五百人俱，皆是阿罗汉，诸漏已尽，所作已作，离诸重担，断除有结，正智心善解脱，除一比丘，谓尊者阿难，世尊记说彼现法当得无知证。</p>
<p>尔时，世尊临十五日月食受时，于大众前敷座而坐，坐已，告诸比丘：「我为婆罗门，得般涅槃，持后边身，为大医师，拔诸剑刺。我为婆罗门，得般涅槃，持此后边身，无上医师，能拔剑刺。汝等为子，从我口生，从法化生，得法餘财，当怀受我，莫令我若身、若口、若心有可嫌责事。」</p>
<p>尔时，尊者舍利弗在众会中，从座起，整衣服，为佛作礼，合掌白佛：「世尊向者作如是言：『我为婆罗门，得般涅槃，持最后身，无上大医，能拔剑刺。汝为我子，从佛口生，从法化生，得法餘财。诸比丘！当怀受我，莫令我身、口、心有可嫌责。』我等不见世尊身、口、心有可嫌责事。所以者何？世尊不调伏者能令调伏，不寂静者能令寂静，不穌息者能令穌息，不般涅槃者能令般涅槃。如来知道，如来说道，如来向道，然后声闻成就，随道、宗道，奉受师教，如其教授，正向欣乐真如善法。</p>
<p>「我于世尊都不见有可嫌责身、口、心行。我今于世尊所，乞愿怀受见闻疑罪，若身、口、心有嫌责事。」</p>
<p>佛告舍利弗：「我不见汝有见闻疑身、口、心可嫌责事。所以者何？汝舍利弗持戒多闻，少欲知足，修行远离，精勤方便，正念正受，捷疾智慧、明利智慧、出要智慧、厌离智慧、大智慧、广智慧、深智慧、无比智慧，智宝成就，示、教、照、喜，亦常讚歎示、教、照、喜，为众说法，未曾疲倦。</p>
<p>「譬如转轮圣王，第一长子应受灌顶而未灌顶，已住灌顶仪法，如父之法，所可转者亦当随转。汝今如是，为我长子，隣受灌顶而未灌顶，住于仪法，我所应转法轮，汝亦随转，得无所起，尽诸有漏，心善解脱。如是，舍利弗！我于汝所，都无见闻疑身、口、心可嫌责事。」</p>
<p>舍利弗白佛言：「世尊！若我无有见闻疑身、口、心可嫌责事，此诸五百诸比丘得无有见闻疑身、口、心可嫌责事耶？」</p>
<p>佛告舍利弗：「我于此五百比丘亦不见有见闻疑身、口、心可嫌责事。所以者何？此五百比丘皆是阿罗汉，诸漏已尽，所作已作，已捨重担，断诸有结，正智心善解脱，除一比丘，谓尊者阿难，我记说彼于现法中得无知证。是故，诸五百比丘我不见其有身、口、心见闻疑罪可嫌责者。」</p>
<p>舍利弗白佛言：「世尊！此五百比丘既无有见闻疑身、口、心可嫌责事，然此中几比丘得三明？几比丘俱解脱？几比丘慧解脱？」</p>
<p>佛告舍利弗：「此五百比丘中，九十比丘得三明，九十比丘得俱解脱，餘者慧解脱。舍利弗！此诸比丘离诸飘转，无有皮肤，真实坚固。」</p>
<p>时，尊者婆耆舍在众会中，作是念：「我今当于世尊及大众面前歎说怀受偈。」作是念已，即从座<span class='corr'>起</span>，整衣服，为佛作礼，右膝着地，合掌白佛：「世尊！欲有所说。善逝！欲有所说。」</p>
<p>佛告婆耆舍：「随所乐说！」</p>
<p>时，婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「十五清淨日，</div>
<div class="lg-cell">其众五百人，</div>
</div>
<!-- end of lg-row -->
<div class="lg-row">
<div class="lg-cell">断除一切结，</div>
<div class="lg-cell">有尽大仙人。</div>
</div>
<!-- end of lg-row -->
<div class="lg-row">
<div class="lg-cell">清淨相习近，</div>
<div class="lg-cell">清淨广解脱，</div>
</div>
<!-- end of lg-row -->
<div class="lg-row">
<div class="lg-cell">不更受诸有，</div>
<div class="lg-cell">生死已永绝。</div>
</div>
<!-- end of lg-row -->
<div class="lg-row">
<div class="lg-cell">所作者已作，</div>
<div class="lg-cell">得一切漏尽，</div>
</div>
<!-- end of lg-row -->
<div class="lg-row">
<div class="lg-cell">五盖已云除，</div>
<div class="lg-cell">拔刺根本爱。</div>
</div>
<!-- end of lg-row -->
<div class="lg-row">
<div class="lg-cell">师子无所畏，</div>
<div class="lg-cell">离一切有餘，</div>
</div>
<!-- end of lg-row -->
<div class="lg-row">
<div class="lg-cell">害诸有怨结，</div>
<div class="lg-cell">超越有餘境。</div>
</div>
<!-- end of lg-row -->
<div class="lg-row">
<div class="lg-cell">诸有漏怨敌，</div>
<div class="lg-cell">皆悉已潜伏，</div>
</div>
<!-- end of lg-row -->
<div class="lg-row">
<div class="lg-cell">犹如转轮王，</div>
<div class="lg-cell">怀受诸眷属。</div>
</div>
<!-- end of lg-row -->
<div class="lg-row">
<div class="lg-cell">慈心广宣化，</div>
<div class="lg-cell">海内悉奉用，</div>
</div>
<!-- end of lg-row -->
<div class="lg-row">
<div class="lg-cell">能伏魔怨敌，</div>
<div class="lg-cell">为无上导师。</div>
</div>
<!-- end of lg-row -->
<div class="lg-row">
<div class="lg-cell">信敬心奉事，</div>
<div class="lg-cell">三明老死灭，</div>
</div>
<!-- end of lg-row -->
<div class="lg-row">
<div class="lg-cell">为法之真子，</div>
<div class="lg-cell">无有飘转患。</div>
</div>
<!-- end of lg-row -->
<div class="lg-row">
<div class="lg-cell">拔诸烦恼刺，</div>
<div class="lg-cell">敬礼日种胤。」</div>
</div><!-- end of lg --></div>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu1296' />
<p class='h2'>（一二一三）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，尊者尼拘律相住于旷野禽兽住处。尊者婆耆舍出家未久，有如是威仪，依聚落城邑住，晨朝着衣持鉢，于彼聚落城邑乞食，善护其身，守诸根门，摄心繫念。食已，还住处，举衣鉢，洗足毕，入室坐禪。速从禪觉，不着乞食，而彼无有随时教授、无有教诫者，心不安乐，周圆隐覆。如是深住。</p>
<p>时，尊者婆耆舍作是念：「我不得利，难得非易得。我不随时得教授、教诫，不得欣乐周圆隐覆心住。我今当讚歎自厌之<span class='corr'>偈</span>。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「当捨乐不乐，</div>
<div class="lg-cell">及一切贪觉，</div>
</div>
<!-- end of lg-row -->
<div class="lg-row">
<div class="lg-cell">于隣无所作，</div>
<div class="lg-cell">离染名比丘。</div>
</div>
<!-- end of lg-row -->
<div class="lg-row">
<div class="lg-cell">于六觉心想，</div>
<div class="lg-cell">驰騁于世间，</div>
</div>
<!-- end of lg-row -->
<div class="lg-row">
<div class="lg-cell">恶不善隐覆，</div>
<div class="lg-cell">不能去皮肤。</div>
</div>
<!-- end of lg-row -->
<div class="lg-row">
<div class="lg-cell">秽污乐于心，</div>
<div class="lg-cell">是不名比丘，</div>
</div>
<!-- end of lg-row -->
<div class="lg-row">
<div class="lg-cell">有餘缚所缚，</div>
<div class="lg-cell">见闻觉识俱。</div>
</div>
<!-- end of lg-row -->
<div class="lg-row">
<div class="lg-cell">于欲觉悟者，</div>
<div class="lg-cell">彼处不复染，</div>
</div>
<!-- end of lg-row -->
<div class="lg-row">
<div class="lg-cell">如是不染者，</div>
<div class="lg-cell">是则为牟尼。</div>
</div>
<!-- end of lg-row -->
<div class="lg-row">
<div class="lg-cell">大地及虚空，</div>
<div class="lg-cell">世间诸色像，</div>
</div>
<!-- end of lg-row -->
<div class="lg-row">
<div class="lg-cell">斯皆磨灭法，</div>
<div class="lg-cell">寂然自决定。</div>
</div>
<!-- end of lg-row -->
<div class="lg-row">
<div class="lg-cell">法器久修习，</div>
<div class="lg-cell">而得三摩提，</div>
</div>
<!-- end of lg-row -->
<div class="lg-row">
<div class="lg-cell">不触不諂伪，</div>
<div class="lg-cell">其心极专至。</div>
</div>
<!-- end of lg-row -->
<div class="lg-row">
<div class="lg-cell">彼圣久涅槃，</div>
<div class="lg-cell">繫念待时灭。」</div>
</div><!-- end of lg --></div>
<p>时，尊者婆耆舍说自厌离偈，心自开觉，于不乐等开觉已，欣乐心住。</p></div>
<div class='div-jing'><a id='mulu1297' />
<p class='h2'>（一二一四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，尊者阿难陀晨朝着衣持鉢，入舍卫城乞食，以尊者婆耆舍为伴。时，尊者婆耆舍见女人有上妙色，见已，贪欲心起。</p>
<p>时，尊者婆耆舍作是念：「我今得不利，得苦非得乐，我今见年少女人有妙绝之色，贪欲心生。今为生厌离故，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「贪欲所覆故，</div>
<div class="lg-cell">熾然烧我心，</div>
</div>
<!-- end of lg-row -->
<div class="lg-row">
<div class="lg-cell">今尊者阿难，</div>
<div class="lg-cell">为我灭贪火。</div>
</div>
<!-- end of lg-row -->
<div class="lg-row">
<div class="lg-cell">慈心哀愍故，</div>
<div class="lg-cell">方便为我说。」</div>
</div><!-- end of lg --></div>
<p>尊者阿难说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「以彼颠倒想，</div>
<div class="lg-cell">熾然烧其心，</div>
</div>
<!-- end of lg-row -->
<div class="lg-row">
<div class="lg-cell">远离于淨想，</div>
<div class="lg-cell">长养贪欲者。</div>
</div>
<!-- end of lg-row -->
<div class="lg-row">
<div class="lg-cell">当修不淨观，</div>
<div class="lg-cell">常一心正受，</div>
</div>
<!-- end of lg-row -->
<div class="lg-row">
<div class="lg-cell">速灭贪欲火，</div>
<div class="lg-cell">莫令烧其心。</div>
</div>
<!-- end of lg-row -->
<div class="lg-row">
<div class="lg-cell">諦观察诸行，</div>
<div class="lg-cell">苦空非有我，</div>
</div>
<!-- end of lg-row -->
<div class="lg-row">
<div class="lg-cell">繫念正观身，</div>
<div class="lg-cell">多修习厌离。</div>
</div>
<!-- end of lg-row -->
<div class="lg-row">
<div class="lg-cell">修习于无相，</div>
<div class="lg-cell">灭除憍慢使，</div>
</div>
<!-- end of lg-row -->
<div class="lg-row">
<div class="lg-cell">得慢无间等，</div>
<div class="lg-cell">究竟于苦边。」</div>
</div><!-- end of lg --></div>
<p>尊者阿难说是语时，尊者婆耆舍闻其所说，欢喜奉行。</p></div>
<div class='div-jing'><a id='mulu1298' />
<p class='h2'>（一二一五）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有一长者请佛及僧就其舍食。入其舍已，尊者婆耆舍直日住守，请其食分。</p>
<p>时，有众多长者妇女从聚落出，往詣精舍。时，尊者婆耆舍见年少女人容色端正，贪欲心起。</p>
<p>时，尊者婆耆舍作是念：「我今不利，不得利，得苦不得乐，见他女人容色端正，贪欲心生。我今当说厌离偈。」念已，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我已得出离，</div>
<div class="lg-cell">非家而出家，</div>
</div>
<!-- end of lg-row -->
<div class="lg-row">
<div class="lg-cell">贪欲随逐我，</div>
<div class="lg-cell">如牛念他苗。</div>
</div>
<!-- end of lg-row -->
<div class="lg-row">
<div class="lg-cell">当如大将子，</div>
<div class="lg-cell">大力执强弓，</div>
</div>
<!-- end of lg-row -->
<div class="lg-row">
<div class="lg-cell">能破彼重阵，</div>
<div class="lg-cell">一人摧伏千。</div>
</div>
<!-- end of lg-row -->
<div class="lg-row">
<div class="lg-cell">今于日种胤，</div>
<div class="lg-cell">面前闻所说，</div>
</div>
<!-- end of lg-row -->
<div class="lg-row">
<div class="lg-cell">正趣涅槃道，</div>
<div class="lg-cell">决定心乐住。</div>
</div>
<!-- end of lg-row -->
<div class="lg-row">
<div class="lg-cell">如是不放逸，</div>
<div class="lg-cell">寂灭正受住，</div>
</div>
<!-- end of lg-row -->
<div class="lg-row">
<div class="lg-cell">无能于我心，</div>
<div class="lg-cell">幻惑欺誑者。</div>
</div>
<!-- end of lg-row -->
<div class="lg-row">
<div class="lg-cell">决定善观察，</div>
<div class="lg-cell">安住于正法，</div>
</div>
<!-- end of lg-row -->
<div class="lg-row">
<div class="lg-cell">正使无量数，</div>
<div class="lg-cell">欲来欺惑我。</div>
</div>
<!-- end of lg-row -->
<div class="lg-row">
<div class="lg-cell">如是等恶魔，</div>
<div class="lg-cell">莫能见于我。」</div>
</div><!-- end of lg --></div>
<p>时，尊者婆耆舍说是偈已，心得安住。</p></div>
<div class='div-jing'><a id='mulu1299' />
<p class='h2'>（一二一六）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，尊者婆耆舍自以智慧堪能善说，于法聪明梵行所生憍慢心，即自心念：「我不利，不得利，得苦不得乐，我自以智慧轻慢于彼聪明梵行者，我今当说能生厌离偈。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「瞿昙莫生慢，</div>
<div class="lg-cell">断慢令无餘，</div>
</div>
<!-- end of lg-row -->
<div class="lg-row">
<div class="lg-cell">莫起慢觉想，</div>
<div class="lg-cell">莫退生变悔。</div>
</div>
<!-- end of lg-row -->
<div class="lg-row">
<div class="lg-cell">莫隐覆于他，</div>
<div class="lg-cell">埿犁杀慢堕，</div>
</div>
<!-- end of lg-row -->
<div class="lg-row">
<div class="lg-cell">正受能除忧，</div>
<div class="lg-cell">见道住正道。</div>
</div>
<!-- end of lg-row -->
<div class="lg-row">
<div class="lg-cell">其心得喜乐，</div>
<div class="lg-cell">见道自摄持，</div>
</div>
<!-- end of lg-row -->
<div class="lg-row">
<div class="lg-cell">是故无碍辩，</div>
<div class="lg-cell">清淨离诸盖。</div>
</div>
<!-- end of lg-row -->
<div class="lg-row">
<div class="lg-cell">断一切诸慢，</div>
<div class="lg-cell">起一切明处，</div>
</div>
<!-- end of lg-row -->
<div class="lg-row">
<div class="lg-cell">正念于三明，</div>
<div class="lg-cell">神足他心智。」</div>
</div><!-- end of lg --></div>
<p>时，尊者婆耆舍说此生厌离偈已，心得清淨。</p></div>
<div class='div-jing'><a id='mulu1300' />
<p class='h2'>（一二一七）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，尊者婆耆舍住舍卫国东园鹿子母讲堂，独一思惟，不放逸住，专修自业，逮得三明，身作证。</p>
<p>时，尊者婆耆舍作是念：「我独一静处思惟，不放逸住，专修自业，起于三明，身作证，今当说偈讚歎三明。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「本欲心狂惑，</div>
<div class="lg-cell">聚落及家家，</div>
</div>
<!-- end of lg-row -->
<div class="lg-row">
<div class="lg-cell">游行遇见佛，</div>
<div class="lg-cell">授我殊胜法。</div>
</div>
<!-- end of lg-row -->
<div class="lg-row">
<div class="lg-cell">瞿昙哀愍故，</div>
<div class="lg-cell">为我说正法，</div>
</div>
<!-- end of lg-row -->
<div class="lg-row">
<div class="lg-cell">闻法得淨信，</div>
<div class="lg-cell">捨非家出家。</div>
</div>
<!-- end of lg-row -->
<div class="lg-row">
<div class="lg-cell">闻彼说法已，</div>
<div class="lg-cell">正住于法教，</div>
</div>
<!-- end of lg-row -->
<div class="lg-row">
<div class="lg-cell">勤方便繫念，</div>
<div class="lg-cell">坚固常堪能。</div>
</div>
<!-- end of lg-row -->
<div class="lg-row">
<div class="lg-cell">逮得于三明，</div>
<div class="lg-cell">于佛教已作，</div>
</div>
<!-- end of lg-row -->
<div class="lg-row">
<div class="lg-cell">世尊善显示，</div>
<div class="lg-cell">日种苗胤说。</div>
</div>
<!-- end of lg-row -->
<div class="lg-row">
<div class="lg-cell">为生盲众生，</div>
<div class="lg-cell">开其出要门，</div>
</div>
<!-- end of lg-row -->
<div class="lg-row">
<div class="lg-cell">苦苦及苦因，</div>
<div class="lg-cell">苦灭尽作证。</div>
</div>
<!-- end of lg-row -->
<div class="lg-row">
<div class="lg-cell">八圣离苦道，</div>
<div class="lg-cell">安乐趣涅槃，</div>
</div>
<!-- end of lg-row -->
<div class="lg-row">
<div class="lg-cell">善义善句味，</div>
<div class="lg-cell">梵行无过上。</div>
</div>
<!-- end of lg-row -->
<div class="lg-row">
<div class="lg-cell">世尊善显示，</div>
<div class="lg-cell">涅槃济众生。」</div>
</div><!-- end of lg --></div></div>
<div class='div-jing'><a id='mulu1301' />
<p class='h2'>（一二一八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我今当说四法句。諦听，善思，当为汝说。何等为四？</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「贤圣善说法，</div>
<div class="lg-cell">是则为最上。</div>
</div>
<!-- end of lg-row -->
<div class="lg-row">
<div class="lg-cell">爱说非不爱，</div>
<div class="lg-cell">是则为第二。</div>
</div>
<!-- end of lg-row -->
<div class="lg-row">
<div class="lg-cell">諦说非虚妄，</div>
<div class="lg-cell">是则第三说。</div>
</div>
<!-- end of lg-row -->
<div class="lg-row">
<div class="lg-cell">法说不异言，</div>
<div class="lg-cell">是则为第四。</div>
</div><!-- end of lg --></div>
<p>「诸比丘！是名说四法句。」</p>
<p>尔时，尊者婆耆舍于众会中，作是念：「世尊于四众中说四法句，我当以四种讚歎称誉随喜。」即从座起，整衣服，为佛作礼，合掌白佛言：「世尊！欲有所说。善逝！欲有所说。」</p>
<p>佛告婆耆舍：「随所乐说！」</p>
<p>时，尊者婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若善说法者，</div>
<div class="lg-cell">于己不恼迫，</div>
</div>
<!-- end of lg-row -->
<div class="lg-row">
<div class="lg-cell">亦不恐怖他，</div>
<div class="lg-cell">是则为善说。</div>
</div>
<!-- end of lg-row -->
<div class="lg-row">
<div class="lg-cell">所说爱说者，</div>
<div class="lg-cell">说令彼欢喜，</div>
</div>
<!-- end of lg-row -->
<div class="lg-row">
<div class="lg-cell">不令彼为恶，</div>
<div class="lg-cell">是则为爱说。</div>
</div>
<!-- end of lg-row -->
<div class="lg-row">
<div class="lg-cell">諦说知甘露，</div>
<div class="lg-cell">諦说知无上，</div>
</div>
<!-- end of lg-row -->
<div class="lg-row">
<div class="lg-cell">諦义说法说，</div>
<div class="lg-cell">正士建立处。</div>
</div>
<!-- end of lg-row -->
<div class="lg-row">
<div class="lg-cell">如佛所说法，</div>
<div class="lg-cell">安隐涅槃道，</div>
</div>
<!-- end of lg-row -->
<div class="lg-row">
<div class="lg-cell">灭除一切苦，</div>
<div class="lg-cell">是名善说法。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1302' />
<p class='h2'>（一二一九）</p>
<p>如是我闻：</p>
<p>一时，佛住王舍城那伽山侧，与千比丘俱，皆是阿罗汉，尽诸有漏，所作已作，离诸重担，逮得<span class='corr'>己</span>利，尽诸有结，正智心善解脱。</p>
<p>尔时，尊者婆耆舍住王舍城寒林中丘塜间，作是念：「今世尊住王舍城那伽山侧，与千比丘俱，皆是阿罗汉，诸漏已尽，所作已作，离诸重担，逮得己利，尽诸有结，正智心善解脱。我今当往，各别讚歎世尊及比丘僧。」作是念已，即往詣佛所，稽首礼足，退住一面。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「无上之导师，</div>
<div class="lg-cell">住那伽山侧，</div>
</div>
<!-- end of lg-row -->
<div class="lg-row">
<div class="lg-cell">千比丘眷属，</div>
<div class="lg-cell">奉事于如来。</div>
</div>
<!-- end of lg-row -->
<div class="lg-row">
<div class="lg-cell">大师广说法，</div>
<div class="lg-cell">清凉涅槃道，</div>
</div>
<!-- end of lg-row -->
<div class="lg-row">
<div class="lg-cell">专听清白法，</div>
<div class="lg-cell">正觉之所说。</div>
</div>
<!-- end of lg-row -->
<div class="lg-row">
<div class="lg-cell">正觉尊所敬，</div>
<div class="lg-cell">处于大众中，</div>
</div>
<!-- end of lg-row -->
<div class="lg-row">
<div class="lg-cell">德阴之大龙，</div>
<div class="lg-cell">仙人之上首。</div>
</div>
<!-- end of lg-row -->
<div class="lg-row">
<div class="lg-cell">兴功德密云，</div>
<div class="lg-cell">普雨声闻众，</div>
</div>
<!-- end of lg-row -->
<div class="lg-row">
<div class="lg-cell">起于昼正受，</div>
<div class="lg-cell">来奉覲大师。</div>
</div>
<!-- end of lg-row -->
<div class="lg-row">
<div class="lg-cell">弟子婆耆舍，</div>
<div class="lg-cell">稽首而顶礼。</div>
</div><!-- end of lg --></div>
<p>「世尊！欲有所说。唯然，善逝！欲有所说。」</p>
<p>佛告婆耆舍：「随汝所说，莫先思惟。」</p>
<p>时，婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「波旬起微恶，</div>
<div class="lg-cell">潜制令速灭，</div>
</div>
<!-- end of lg-row -->
<div class="lg-row">
<div class="lg-cell">能掩障诸魔，</div>
<div class="lg-cell">令自觉知过。</div>
</div>
<!-- end of lg-row -->
<div class="lg-row">
<div class="lg-cell">观察解结缚，</div>
<div class="lg-cell">分别清白法，</div>
</div>
<!-- end of lg-row -->
<div class="lg-row">
<div class="lg-cell">明照如日月，</div>
<div class="lg-cell">为诸异道王。</div>
</div>
<!-- end of lg-row -->
<div class="lg-row">
<div class="lg-cell">超出智作证，</div>
<div class="lg-cell">演说第一法，</div>
</div>
<!-- end of lg-row -->
<div class="lg-row">
<div class="lg-cell">出烦恼诸流，</div>
<div class="lg-cell">说道无量种。</div>
</div>
<!-- end of lg-row -->
<div class="lg-row">
<div class="lg-cell">建立于甘露，</div>
<div class="lg-cell">见諦真实法，</div>
</div>
<!-- end of lg-row -->
<div class="lg-row">
<div class="lg-cell">如是随顺道，</div>
<div class="lg-cell">如是师难得。</div>
</div>
<!-- end of lg-row -->
<div class="lg-row">
<div class="lg-cell">建立甘露道，</div>
<div class="lg-cell">见諦崇远离，</div>
</div>
<!-- end of lg-row -->
<div class="lg-row">
<div class="lg-cell">世尊善说法，</div>
<div class="lg-cell">能除人阴盖。</div>
</div>
<!-- end of lg-row -->
<div class="lg-row">
<div class="lg-cell">明见于诸法，</div>
<div class="lg-cell">为调伏随学。」</div>
</div><!-- end of lg --></div>
<p>尊者婆耆舍说是偈已，诸比丘闻其所说，皆大欢喜。</p></div>
<div class='div-jing'><a id='mulu1303' />
<p class='h2'>（一二二〇）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。尔时，世尊为比丘众说四圣諦相应法，谓此苦圣諦、此苦集圣諦、此苦灭圣諦、此苦灭道迹圣諦。</p>
<p>时，尊者婆耆舍在会中，作是念：「我今当于世尊面前讚歎拔箭之譬。」如是念已，即从座起，整衣服，合掌白佛言：「唯然，世尊！欲有所说。唯然，善逝！欲有所说。」</p>
<p>佛告婆耆舍：「随所乐说！」</p>
<p>时，尊者婆耆舍即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今敬礼佛，</div>
<div class="lg-cell">哀愍诸众生，</div>
</div>
<!-- end of lg-row -->
<div class="lg-row">
<div class="lg-cell">第一拔利箭，</div>
<div class="lg-cell">善解治众病。</div>
</div>
<!-- end of lg-row -->
<div class="lg-row">
<div class="lg-cell">迦露医投药，</div>
<div class="lg-cell">波睺罗治药，</div>
</div>
<!-- end of lg-row -->
<div class="lg-row">
<div class="lg-cell">及彼瞻婆耆，</div>
<div class="lg-cell">耆婆医疗病。</div>
</div>
<!-- end of lg-row -->
<div class="lg-row">
<div class="lg-cell">或有病小差，</div>
<div class="lg-cell">名为善治病，</div>
</div>
<!-- end of lg-row -->
<div class="lg-row">
<div class="lg-cell">后时病还发，</div>
<div class="lg-cell">抱病遂至死。</div>
</div>
<!-- end of lg-row -->
<div class="lg-row">
<div class="lg-cell">正觉大医王，</div>
<div class="lg-cell">善投众生药，</div>
</div>
<!-- end of lg-row -->
<div class="lg-row">
<div class="lg-cell">究竟除众苦，</div>
<div class="lg-cell">不复受诸有。</div>
</div>
<!-- end of lg-row -->
<div class="lg-row">
<div class="lg-cell">乃至百千种，</div>
<div class="lg-cell">那由他病数，</div>
</div>
<!-- end of lg-row -->
<div class="lg-row">
<div class="lg-cell">佛悉为疗治，</div>
<div class="lg-cell">究竟于苦边。</div>
</div>
<!-- end of lg-row -->
<div class="lg-row">
<div class="lg-cell">诸医来会者，</div>
<div class="lg-cell">我今悉告汝，</div>
</div>
<!-- end of lg-row -->
<div class="lg-row">
<div class="lg-cell">得甘露法药，</div>
<div class="lg-cell">随所乐而服。</div>
</div>
<!-- end of lg-row -->
<div class="lg-row">
<div class="lg-cell">第一拔利箭，</div>
<div class="lg-cell">善觉知众病，</div>
</div>
<!-- end of lg-row -->
<div class="lg-row">
<div class="lg-cell">治中之最上，</div>
<div class="lg-cell">故稽首瞿昙。」</div>
</div><!-- end of lg --></div>
<p>尊者婆耆舍说是语时，诸比丘闻其所说，皆大欢喜。</p></div>
<div class='div-jing'><a id='mulu1304' />
<p class='h2'>（一二二一）</p>
<p>如是我闻：</p>
<p>一时，佛住王舍城迦兰陀竹园。</p>
<p>时，有尊者尼拘律想住于旷野禽兽之处，疾病委篤，尊者婆耆舍为看病人，瞻视供养。</p>
<p>彼尊者尼拘律想以疾病故，遂般涅槃。</p>
<p>时，尊者婆耆舍作是念：「我和上为有餘涅槃？无餘涅槃？我今当求其相。」</p>
<p>尔时，尊者婆耆舍供养尊者尼拘律想舍利已，持衣鉢，向王舍城。次第到王舍城，举衣鉢，洗足已，詣佛所，稽首礼足，退住一面。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今礼大师，</div>
<div class="lg-cell">等正觉无灭，</div>
</div>
<!-- end of lg-row -->
<div class="lg-row">
<div class="lg-cell">于此现法中，</div>
<div class="lg-cell">一切疑网断。</div>
</div>
<!-- end of lg-row -->
<div class="lg-row">
<div class="lg-cell">旷野住比丘，</div>
<div class="lg-cell">命终般涅槃，</div>
</div>
<!-- end of lg-row -->
<div class="lg-row">
<div class="lg-cell">威仪摄诸根，</div>
<div class="lg-cell">大德称于世。</div>
</div>
<!-- end of lg-row -->
<div class="lg-row">
<div class="lg-cell">世尊为制名，</div>
<div class="lg-cell">名尼拘律想，</div>
</div>
<!-- end of lg-row -->
<div class="lg-row">
<div class="lg-cell">我今问世尊，</div>
<div class="lg-cell">彼不动解脱。</div>
</div>
<!-- end of lg-row -->
<div class="lg-row">
<div class="lg-cell">精进勤方便，</div>
<div class="lg-cell">功德为我说，</div>
</div>
<!-- end of lg-row -->
<div class="lg-row">
<div class="lg-cell">我为释迦种，</div>
<div class="lg-cell">世尊法弟子。</div>
</div>
<!-- end of lg-row -->
<div class="lg-row">
<div class="lg-cell">及餘皆欲知，</div>
<div class="lg-cell">圆道眼所说，</div>
</div>
<!-- end of lg-row -->
<div class="lg-row">
<div class="lg-cell">我等住于此，</div>
<div class="lg-cell">一切皆欲闻。</div>
</div>
<!-- end of lg-row -->
<div class="lg-row">
<div class="lg-cell">世尊为大师，</div>
<div class="lg-cell">无上救世间，</div>
</div>
<!-- end of lg-row -->
<div class="lg-row">
<div class="lg-cell">断疑大牟尼，</div>
<div class="lg-cell">智慧已具备。</div>
</div>
<!-- end of lg-row -->
<div class="lg-row">
<div class="lg-cell">圆照神道眼，</div>
<div class="lg-cell">光明显四众，</div>
</div>
<!-- end of lg-row -->
<div class="lg-row">
<div class="lg-cell">犹如天帝释，</div>
<div class="lg-cell">曜三十三天。</div>
</div>
<!-- end of lg-row -->
<div class="lg-row">
<div class="lg-cell">诸贪欲疑惑，</div>
<div class="lg-cell">皆从无明起，</div>
</div>
<!-- end of lg-row -->
<div class="lg-row">
<div class="lg-cell">若得遇如来，</div>
<div class="lg-cell">断灭悉无餘。</div>
</div>
<!-- end of lg-row -->
<div class="lg-row">
<div class="lg-cell">世尊神道眼，</div>
<div class="lg-cell">世间为最上，</div>
</div>
<!-- end of lg-row -->
<div class="lg-row">
<div class="lg-cell">灭除众生<span class="corr">愚</span>，</div>
<div class="lg-cell">如风飘游尘。</div>
</div>
<!-- end of lg-row -->
<div class="lg-row">
<div class="lg-cell">一切诸世间，</div>
<div class="lg-cell">烦恼覆隐没，</div>
</div>
<!-- end of lg-row -->
<div class="lg-row">
<div class="lg-cell">设餘悉无有，</div>
<div class="lg-cell">明目如佛者。</div>
</div>
<!-- end of lg-row -->
<div class="lg-row">
<div class="lg-cell">慧光照一切，</div>
<div class="lg-cell">令同大精进，</div>
</div>
<!-- end of lg-row -->
<div class="lg-row">
<div class="lg-cell">唯愿大智尊，</div>
<div class="lg-cell">当为众记说。</div>
</div>
<!-- end of lg-row -->
<div class="lg-row">
<div class="lg-cell">言出微妙声，</div>
<div class="lg-cell">我等专心听，</div>
</div>
<!-- end of lg-row -->
<div class="lg-row">
<div class="lg-cell">柔软音演说，</div>
<div class="lg-cell">诸世间普闻。</div>
</div>
<!-- end of lg-row -->
<div class="lg-row">
<div class="lg-cell">犹如热渴逼，</div>
<div class="lg-cell">求索清凉水，</div>
</div>
<!-- end of lg-row -->
<div class="lg-row">
<div class="lg-cell">如佛无减知，</div>
<div class="lg-cell">我等亦求知。」</div>
</div><!-- end of lg --></div>
<p>尊者婆耆舍复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「今闻无上士，</div>
<div class="lg-cell">记说其功德，</div>
</div>
<!-- end of lg-row -->
<div class="lg-row">
<div class="lg-cell">不空修梵行，</div>
<div class="lg-cell">我闻大欢喜。</div>
</div>
<!-- end of lg-row -->
<div class="lg-row">
<div class="lg-cell">如说随说得，</div>
<div class="lg-cell">顺牟尼弟子，</div>
</div>
<!-- end of lg-row -->
<div class="lg-row">
<div class="lg-cell">灭生死长縻，</div>
<div class="lg-cell">虚伪幻化缚。</div>
</div>
<!-- end of lg-row -->
<div class="lg-row">
<div class="lg-cell">以见世尊故，</div>
<div class="lg-cell">能断除诸爱，</div>
</div>
<!-- end of lg-row -->
<div class="lg-row">
<div class="lg-cell">度生死彼岸，</div>
<div class="lg-cell">不复受诸有。」</div>
</div><!-- end of lg --></div>
<p>佛说此经已，尊者婆耆舍闻佛所说，欢喜随喜，作礼而去。</p>
<p class='juan'>杂阿含经卷第四十五</p></div></div>
</div><!-- end of div[@id='body'] -->
</body></html>
