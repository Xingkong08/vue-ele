<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu762' />杂阿含经卷第二十七</p><p class="byline">宋天竺三藏求那跋陀罗译</p><a id='mulu763' />
<div class='div-jing'><a id='mulu764' />
<p class='h2'>（七一二）</p>
<p>如是我闻：</p>
<p>一时，佛住王舍城耆闍崛山……如上说。差别者：「有沙门、婆罗门作如是见、如是说：『无因、无缘众生无智、无见，无因、无缘众生智、见』……」</p>
<p>如是广说，乃至无畏王子闻佛所说，欢喜随喜，礼佛足而去。</p></div>
<div class='div-jing'><a id='mulu765' />
<p class='h2'>（七一三）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有众多比丘晨朝着衣持鉢，入舍卫城乞食。时，众多比丘作是念：「今日太早，乞食时未至，我等且过诸外道精舍。」</p>
<p>众多比丘即入外道精舍，与诸外道共相问讯慰劳，问讯慰劳已，于一面坐已，诸外道问比丘言：「沙门瞿昙为诸弟子说法，断五盖覆心，慧力羸，为障碍分，不转趣涅槃，住四念处，修七觉意。我等亦复为诸弟子说断五盖覆心，慧力羸，善住四念处，修七觉分。我等与彼沙门瞿昙有何等异？俱能说法。」</p>
<p>时，众多比丘闻外道所说，心不喜悦，反呵骂，从座起去。入舍卫城，乞食已，还精舍，举衣鉢，洗足已，往詣佛所，稽首佛足，退坐一面。以诸外道所说，具白世尊。</p>
<p>尔时，世尊告众多比丘：「彼外道说是语时，汝等应反问言：『诸外道！五盖者，种应有十。七觉者，种应有十四。何等为五盖之十、七觉之十四？』如是问者，彼诸外道则自骇散，说诸外道法，瞋恚、憍慢、毁呰、嫌恨、不忍心生，或默然低头，失辩潜思。所以者何？我不见诸天、魔、梵、沙门、婆罗门、天、人众中，闻我所说欢喜随顺者，唯除如来及声闻众于此闻者。</p>
<p>「诸比丘！何等为五盖之十？谓有内贪欲，有外贪欲。彼内贪欲者即是盖，非智非等觉，不转趣涅槃。彼外贪欲即是盖，非智非等觉，不转趣涅槃。谓瞋恚有瞋恚相，若瞋恚及瞋恚相即是盖，非智非等觉，不转趣涅槃。有睡有眠，彼睡彼眠即是盖，非智非等觉，不转趣涅槃。有掉有悔，彼掉彼悔即是盖，非智非等觉，不转趣涅槃。有疑善法，有疑不善法，彼善法疑、不善法疑即是盖，非智非等觉，不转趣涅槃。是名五盖说十。</p>
<p>「何等为七觉分说十四？有内法心念住，有外法心念住。彼内法念住即是念觉分，是智是等觉，能转趣涅槃。彼外法念住即是念觉分，是智是等觉，能转趣涅槃。</p>
<p>「有择善法、择不善法。彼善法择，即是择法觉分，是智是等觉，能转趣涅槃。彼不善法择，即是择法觉分，是智是等觉，能转趣涅槃。</p>
<p>「有精进断不善法，有精进长养善法。彼断不善法精进，即是精进觉分。是智是等觉，能转趣涅槃。彼长养善法精进，即是精进觉分，是智是等觉，能转趣涅槃。</p>
<p>「有喜，有喜处。彼喜即是喜觉分，是智是等觉，能转趣涅槃。彼喜处，亦即是喜觉分，是智是等觉，能转趣涅槃。</p>
<p>「有身猗息，有心猗息。彼身猗息，即是猗觉分，是智是等觉，能转趣涅槃。彼心猗息，即是猗觉分，是智是等觉，能转趣涅槃。</p>
<p>「有定，有定相。彼定即是定觉分，是智是等觉，能转趣涅槃。彼定相即是定觉分，是智是等觉，能转趣涅槃。</p>
<p>「有捨善法，有捨不善法。彼善法捨，即是捨觉分，是智是等觉，能转趣涅槃。彼不善法捨，即是捨觉分，是智是等觉，能转趣涅槃，是名七觉分说为十四。」</p>
<p>佛说此经已，众多比丘闻佛所说，欢喜奉行。</p></div>
<div class='div-jing'><a id='mulu766' />
<p class='h2'>（七一四）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有众多比丘……如上说。差别者：「有诸外道出家作如是说者，当复问言：『若心微劣犹豫者，尔时应修何等觉分？何等为非修时？若复<span class='corr'>掉</span>心者、<span class='corr'>掉</span>心犹豫者，尔时复修何等觉分？何等为非时？』如是问者，彼诸外道心则骇散，说诸异法，心生忿恚、憍慢、毁呰、嫌恨、不忍，或默然低头，失辩潜思。所以者何？我不见诸天、魔、梵、沙门、婆罗门、天、人众中，闻我所说欢喜随喜者，唯除如来及声闻众于此闻者。</p>
<p>「诸比丘！若尔时其心微劣、其心犹豫者，不应修猗觉分、定觉分、捨觉分。所以者何？微劣心生、微劣犹豫，以此诸法增其微劣故。譬如小火，欲令其燃，增以燋炭。云何？比丘！非为增炭令火灭耶？」</p>
<p>比丘白佛：「如是，世尊！」</p>
<p>「如是，比丘！微劣犹豫，若修猗觉分、定觉分、捨觉分者，此则非时，增懈怠故。若掉心起，若掉心犹豫，尔时不应修择法觉分、精进觉分、喜觉分。所以者何？掉心起、掉心犹豫，以此诸法能令其增。譬如熾火，欲令其灭，足其乾薪，于意云何？岂不令火增熾燃耶？」</p>
<p>比丘白佛：「如是，世尊！」</p>
<p>佛告比丘：「如是掉心生、掉心犹豫，修择法觉分、精进觉分、喜觉分，增其掉心。诸比丘！若微劣心生、微劣犹豫，是时应修择法觉分、精进觉分、喜觉分。所以者何？微劣心生、微劣犹豫，以此诸法示、教、照、喜。譬如小火，欲令其燃，足其乾薪。云何？比丘！此火宁熾燃不？」</p>
<p>比丘白佛：「如是，世尊！」</p>
<p>佛告比丘：「如是微劣心生、微劣犹豫，当于尔时修择法觉分、精进觉分、喜觉分，示、教、照、喜。若掉心生、掉心犹豫，修猗觉分、定觉分、捨觉分。所以者何？掉心生、掉心犹豫，此等诸法，能令内住一心摄持。譬如燃火，欲令其灭，足其燋炭，彼火则灭。如是，比丘！掉心犹豫，修择法觉分、精进、喜，则非时，修猗、定、捨觉分，自此则<span class='corr'>是</span>时，此等诸法内住一心摄持。念觉分者，一切兼助。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu767' />
<p class='h2'>（七一五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有五盖、七觉分，有食、无食，我今当说。諦听，善思，当为汝说。譬如身依食而立，非不食。如是五盖依于食而立，非不食。贪欲盖以何为食？谓触相，于彼不正思惟，未起贪欲令起，已起贪欲能令增广，是名欲爱盖之食。</p>
<p>「何等为瞋恚盖食？谓障碍相，于彼不正思惟，未起瞋恚盖令起，已起瞋恚盖能令增广，是名瞋恚盖食。</p>
<p>「何等为睡眠盖食？有五法。何等为五？微弱、不乐、欠呿、多食、懈怠，于彼不正思惟，未起睡眠盖令起，已起睡眠盖能令增广，是名睡眠盖食。</p>
<p>「何等为掉悔盖食？有四法。何等为四？谓亲属觉、人众觉、天觉、本所经娱乐觉。自忆念、他人令忆念而生觉，于彼起不正思惟，未起掉悔令起，已起掉悔令其增广，是名掉悔盖食。</p>
<p>「何等为疑盖食？有三世。何等为三？谓过去世、未来世、现在世。于过去世犹豫、未来世犹豫、现在世犹豫，于彼起不正思惟，未起疑盖令起，已起疑盖能令增广，是名疑盖食。</p>
<p>「譬如身依于食而得长养，非不食。如是七觉分依食而住，依食长养，非不食。</p>
<p>「何等为念觉分不食？谓四念处不思惟，未起念觉分不起，已起念觉分令退，是名念觉分不食。</p>
<p>「何等为择法觉分不食？谓于善法撰择，于不善法撰择，于彼不思惟，未起择法觉分令不起，已起择法觉分令退，是名择法觉分不食。</p>
<p>「何等为精进觉分不食？谓四正断，于彼不思惟，未起精进觉分令不起，已起精进觉分令退，是名精进觉分不食。</p>
<p>「何等为喜觉分不食？有喜，有喜处法，于彼不思惟，未起喜觉分不起，已起喜觉分令退，是名喜觉分不食。</p>
<p>「何等为猗觉分不食？有身猗息及心猗息，于彼不思惟，未生猗觉分不起，已生猗觉分令退，是名猗觉分不食。</p>
<p>「何等为定觉分不食？有四禪，于彼不思惟，未起定觉分不起，已起定觉分令退，是名定觉分不食。</p>
<p>「何等为捨觉分不食？有三界，谓断界、无欲界、灭界，于彼不思惟，未起捨觉分不起，已起捨觉分令退，是名捨觉分不食。</p>
<p>「何等为贪欲盖不食？谓不淨观，于彼思惟，未起贪欲盖不起，已起贪欲盖令断，是名贪欲盖不食。</p>
<p>「何等为瞋恚盖不食？彼慈心思惟，未生瞋恚盖不起，已生瞋恚盖令灭，是名瞋恚盖不食。</p>
<p>「何等为睡眠盖不食？彼明照思惟，未生睡眠盖不起，已生睡眠盖令灭，是名睡眠盖不食。</p>
<p>「何等为掉悔盖不食？彼寂止思惟，未生掉悔盖不起，已生掉悔盖令灭，是名掉悔盖不食。</p>
<p>「何等为疑盖不食？彼缘起法思惟，未生疑盖不起，已生疑盖令灭，是名疑盖不食。譬如身依食而住、依食而立；如是七觉分依食而住、依食而立。</p>
<p>「何等为念觉分食？谓四念处思惟已，未生念觉分令起，已生念觉分转生令增广，是名念觉分食。</p>
<p>「何等为择法觉分食？有择善法，有择不善法，彼思惟已，未生择法觉分令起，已生择法觉分重生令增广，是名择法觉分食。</p>
<p>「何等为精进觉分食？彼四正断思惟，未生精进觉分令起，已生精进觉分重生令增广，是名精进觉分食。</p>
<p>「何等为喜觉分食？有喜，有喜处，彼思惟，未生喜觉分令起，已生喜觉分重生令增广，是名喜觉分食。</p>
<p>「何等为猗觉分食，有身猗息、心猗息思惟，未生猗觉分令起，已生猗觉分重生令增广，是名猗觉分食。</p>
<p>「何等为定觉分食？谓有四禪思惟，未生定觉分令生起，已生定觉分重生令增广，是名定觉分食。</p>
<p>「何等为捨觉分食？有三界。何等三？谓断界、无欲界、灭界。彼思惟，未生捨觉分令起，已生捨觉分重生令增广，是名捨觉分食。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu768' />
<p class='h2'>（七一六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于内法中，我不见一法，未生恶不善法令生，已生恶不善法重生令增广，未生善法不生，已生则退，所谓不正思惟。诸比丘！不正思惟者，未生贪欲盖令生，已生者重生令增广，未生瞋恚、睡眠、掉悔、疑盖令生，已生者重生令增广。未生念觉分不生，已生者令退，未生择法、精进、喜、猗、定、捨觉分<span class='corr'>令不</span>生，已生者<span class='corr'></span><span class='corr'>令退</span>。</p>
<p>「我不见一法能令未生恶不善法不生，已生者令断，未生善法令生，已生者重生令增广，正思惟。比丘！正思惟者，未生贪欲盖令不生，已生者令断，未生瞋恚、睡眠、掉悔、疑盖令不生，已生者令断。未生念觉分令生，已生者重生令增广，未生择法、精进、喜、猗、定、捨觉分令生，已生者重生令增广。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu769' />
<p class='h2'>（七一七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于外法中，我不见一法，未生恶不善法令生，已生者重生令增广，未生善法令不生，已生者令退，如恶知识、恶伴党。恶知识、恶伴党者，未生贪欲盖令生，已生者重生令增广。未生瞋恚、睡眠、掉悔、疑盖令生，已生者重生令增广。未生念觉分令不生，已生者令退，未生择法、精进、喜、猗、定、捨觉分令不生，已生者令退。</p>
<p>「诸比丘！我不见一法，未生恶不善法令不生，已生者令断，未生善法令生，已生者重生令增广，所谓善知识、善伴党、善随从者，若善知识、善伴党、善随从者，未生贪欲盖令不生，已生者令断，未生瞋恚、睡眠、掉悔、疑盖令不生，已生者令断。未生念觉分令生，已生者重生令增广，未生择法、精进、喜、猗、定、捨觉分令生，已生者重生令增广。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu770' />
<p class='h2'>（七一八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，尊者舍利弗告诸比丘：「有七觉分。何等为七？谓念觉分、择法觉分、精进觉分、喜觉分、猗觉分、定觉分、捨觉分。此七觉分决定而得，不勤而得，我随所欲，觉分正受。若晨朝时、日中时、日暮时，若欲正受，随其所欲，多入正受。譬如王大臣，有种种衣服，置箱簏中，随其所须，日中所须、日暮所须，随欲自在。如是，比丘！此七觉分，决定而得，不勤而得，随意正受。我此念觉分，清淨纯白，起时知起，灭时知灭，没时知没，已起知已起，已灭知已灭，如是择法、精进、喜、猗、定、捨觉分亦如是说。」</p>
<p>尊者舍利弗说此经已，诸比丘闻其所说，欢喜奉行。</p></div>
<div class='div-jing'><a id='mulu771' />
<p class='h2'>（七一九）</p>
<p>如是我闻：</p>
<p>一时，佛住巴连弗邑。尔时，尊者优波摩、尊者阿提目多住巴连弗邑鷄林精舍。</p>
<p>尔时，尊者阿提目多晡时从禪觉，詣尊者优波摩所，共相问讯慰劳已，退坐一面，问尊者优波摩：「尊者！能知七觉分方便，如是乐住正受，如是苦住正受？」</p>
<p>优波摩答言：「尊者阿提目多！比丘善知方便修七觉分，如是乐住正受，如是苦住正受。」</p>
<p>复问：「云何比丘善知方便修七觉分？」</p>
<p>优波摩答言：「比丘方便修念觉分时知思惟：『彼心不善解脱，不害睡眠，不善调伏掉悔，不害睡眠，如我念觉处法思惟，精进方便，不得平等。』如是择法、精进、喜、猗、定、捨觉分，亦如是说。若比丘念觉分方便时先思惟：『心善解脱，正害睡眠，调伏掉悔，如我于此念觉处法思惟已，不勤方便，而得平等。』如是。阿提目多！比丘知方便修七觉分，如是乐住正受，如是不乐住正受。」</p>
<p>时，二正士共论义已，各从座起而去。</p></div>
<div class='div-jing'><a id='mulu772' />
<p class='h2'>（七二〇）</p>
<p>如是我闻：</p>
<p>一时，佛住舍卫国祇树给孤独园。尔时，尊者阿那律亦住舍卫国松林精舍。</p>
<p>时，有众多比丘詣阿那律所，共相问讯慰劳，问讯慰劳已，退坐一面，语尊者阿那律：「尊者知方便修七觉分时生乐住不？」</p>
<p>尊者阿那律语诸比丘言：「我知比丘方便修七觉分时生乐住。」</p>
<p>诸比丘问尊者阿那律：「云何知比丘方便修七觉分时生乐住？」</p>
<p>尊者阿那律语诸比丘：「比丘方便修念觉分，善知思惟，我心善解脱，善害睡眠，善调伏掉悔。如此念觉分处法思惟已，精勤方便，心不懈怠，身猗息不动乱，繫心令住，不起乱念，一心正受。如是择法、精<span class='corr'>进、喜</span>、猗、定、捨觉分亦如是说，是名知比丘方便修七觉分时生乐住。」</p>
<p>时，众多比丘闻尊者阿那律所说，欢喜随喜，从座起而去。</p></div>
<div class='div-jing'><a id='mulu773' />
<p class='h2'>（七二一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「转轮圣王出世之时，有七宝现于世间，金轮宝、象宝、马宝、神珠宝、玉女宝、主藏臣宝、主兵臣宝。如是，如来出世，亦有七觉分宝现，斋戒处楼观上，大臣围遶，有金轮宝从东方出，轮有千辐，齐轂圆輞，轮相具足，有此吉瑞，必是转轮圣王，我今决定为转轮王。即以两手承金轮宝，着左手中，右手旋转，而说是言：『若是转轮圣王金轮宝者，当复转轮圣王古道而去。』于是轮宝即发，王蕃前随，而于东方乘虚而逝，向于东方，游古圣王正直之道。王随轮宝，四兵亦从，若所至方，轮宝住者，王于彼住，四兵亦住。东方诸国处处小王，见圣王来，悉皆归伏。</p>
<p>「如来出兴于世，有七觉分现于世间，所谓念觉分、择法觉分、精进觉分、喜觉分、猗觉分、定觉分、捨觉分。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu774' />
<p class='h2'>（七二二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「转轮圣王出于世时，有七宝现于世间。云何转轮圣王出于世时，金轮宝现有？时，刹利灌顶圣王，月十五日，沐浴清淨，受持斋戒，于楼阁上，大臣围遶。有金轮宝从东方出，轮有千辐，齐轂圆輞，轮相具足，天真金宝。古昔传闻，刹利灌顶大王月十五日布萨时，沐浴清淨，受持福善。善来大王，此是王国，此国安隐，人民丰乐，愿于中止，教化国人，我则随从。圣王答言：『诸聚落主！汝今但当善化国人，有不顺者，当来白我，当如法化，莫作非法，亦令国人善化非法，若如是者，则从我化。』于是圣王从东海度，乘古圣王道，至于南海；至于南海，度于南海，至西海；乘于古昔圣王之道，度于西海，至于北海。南、西、北方诸小国王奉迎启请，亦如东方广说。于是金轮宝，圣王随从，度于北海，还至王宫正治殿上，住虚空中，是为转轮圣王出兴于世，金轮宝现于世间。</p>
<p>「云何为转轮圣王出兴于世，白象宝现于世间？若刹利灌顶大王纯色之象，其色鲜好，七支拄地，圣王见已，心则欣悦，今此宝象，来应于我，告善调象师，令速调此宝象，调已送来。象师受命，不盈一日，象即调伏，一切调伏相悉皆具足，犹如餘象经年调者，今此象宝一日调伏亦复如是。调已送詣王所，上白大王：『此象已调，唯王自知时。』尔时，圣王观察此象调相已备，即乘宝象，于晨旦时周行四海，至日中时还归王宫，是名转轮圣王出兴于世，如此象宝现于世间。</p>
<p>「何等为转轮圣王出兴于世，马宝现于世间？转轮圣王所有马宝纯一青色，乌头泽尾，圣王见马，心生欣悦，今此神马来应我故，付调马师，令速调之，调已送来。马师奉教，不盈一日，其马即调，犹如餘马经年调者，马宝调伏亦复如是。知马调已，还送奉王，白言：『大王！此马已调。』尔时，圣王观察宝马调相已备，于晨旦时乘此宝马周行四海，至日中时还归王宫，是名转轮圣王出兴于世，马宝现于世间。</p>
<p>「何等为转轮圣王出兴于世，摩尼珠宝现于世间？若转轮圣王所有宝珠，其形八楞，光泽明照，无诸类隙，于王宫内，常为灯明。转轮圣王察试宝珠，阴雨之夜，将四种兵入于园林，持珠前导，光明照耀，面一由旬，是为转轮圣王出兴于世，摩尼宝珠现于世间。</p>
<p>「何等为转轮圣王出兴于世，贤玉女宝现于世间？转轮圣王所有玉女，不黑不白、不长不短、不麁不细、不肥不瘦，支体端正，寒时体暖、热时体凉，身体柔软如迦陵伽衣，身诸毛孔，出栴檀香，口鼻出息，作优鉢罗香。后卧先起，瞻王意色，随宜奉事，软言爱语，端心正念，发王道意，心无违越，况复身、口，是为转轮圣王宝女。</p>
<p>「云何为转轮圣王主藏臣宝现于世间？谓转轮圣王主藏大臣本行施故，生得天眼，能见伏藏，有主无主、若水若陆、若远若近，悉能见之，转轮圣王须珍宝，即便告勅，随王所须，輒以奉上。于是圣王有时试彼大臣，观其所能，乘船游海，告彼大臣：『我须宝物。』臣白王言：『小住岸边，当以奉上。』王告彼臣：『我今不须岸边之宝，且尽与我。』于是大臣即于水中出四金瓮，金宝满中，以奉圣王，王所须即取用之，若取足已，餘则还归水中。圣王出世，则有如此主藏之臣现于世间。</p>
<p>「云何圣王出兴于世，有主兵之臣现于世间？谓有主兵臣聪明智辩。譬如世间善思量成就者，圣王所宜，彼则悉从，宜去、宜住、宜出、宜入。圣王四种兵行，道里顿止，不令疲勌，悉知圣王宜所应作，现法后世功德之事，以白圣王。转轮圣王出兴于世，有如是主兵之臣。</p>
<p>「如是如来、应、等正觉出兴于世，有七觉分现于世间。何等为七？谓念觉分、择法觉分、精进觉分、喜觉分、猗觉分、定觉分、捨觉分。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu775' />
<p class='h2'>（七二三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「善哉！比丘！僧人闻法，诸年少比丘供养奉事诸尊长老。所以者何？年少比丘供养奉事长老比丘者，时时得闻深妙之法，闻深法已，二正事成就，身正及心正。尔时修念觉分，修念觉分已，念觉分满足；念觉满足已，于法选择，分别于法，思量于法。尔时，方便修择法觉分，乃至捨觉分修习满足。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu776' />
<p class='h2'>（七二四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘持戒、修德、惭、愧，成真实法，见此人者，多得果报。若复闻者，若随忆念者、随出家者，多得功德，况复亲近恭敬奉事。所以者何？亲近奉事如是人者，时时得闻深妙之法；得闻深法已，成就二正，身正及心正，方便修习定觉分；修习已，修习满足，乃至捨觉分修习满足。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu777' />
<p class='h2'>（七二五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「说不善积聚者，所谓五盖，是为正说。所以者何？纯一不善聚者，谓五盖故。何等为五？谓贪欲盖、瞋恚盖、睡眠盖、掉悔盖、疑盖。说善积聚者，谓七觉分，是为正说。所以者何？纯一满淨者，是七觉分故。何等为七？谓念觉分、择法觉分、精进觉分、喜觉分、猗觉分、定觉分、捨觉分。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu778' />
<p class='h2'>（七二六）</p>
<p>如是我闻：</p>
<p>一时，佛住王舍城夹谷精舍。尔时，尊者阿难亦在彼住。</p>
<p>时，尊者阿难独一静处禪思思惟，作如是念：「半梵行者，所谓善知识、善伴党、善随从，非恶知识、恶伴党、恶随从。」</p>
<p>时，尊者阿难从禪觉，往詣佛所，稽首礼足，退坐一面，白佛言：「世尊！我独一静处禪思思惟，作是念：『半梵行者，所谓善知识、善伴党、善随从，非恶知识、恶伴党、恶随从。』」</p>
<p>佛告阿难：「莫作是言：『半梵行者，谓善知识、善伴党、善随从，非恶知识、恶伴党、恶随从。』所以者何？纯一满静，梵行清白，所谓善知识、善伴党、善随从，非恶知识、恶伴党、恶随从。我为善知识故，有众生于我所取念觉分，依远离、依无欲、依灭、向于捨。如是择法觉分，精进、喜、猗、定、捨觉分，依远离、依无欲、依灭、向于捨。以是故当知，阿难！纯一满静，梵行清白，谓善知识、善伴党、善随从，非恶知识、非恶伴党、非恶随从。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu779' />
<p class='h2'>（七二七）</p>
<p>如是我闻：</p>
<p>一时，佛在力士聚落人间游行，于拘夷那竭城希连河中间住，于聚落侧告尊者阿难：「令四重襞疊敷世尊欝多罗僧，我今背疾，欲小卧息。」</p>
<p>尊者阿难即受教勅，四重襞疊敷欝多罗僧已，白佛言：「世尊！已四重襞疊敷欝多罗僧，唯世尊知时。」</p>
<p>尔时，世尊厚襞僧伽梨枕头，右脇而卧，足足相累，繫念明相，正念正智，作起觉想，告尊者阿难：「汝说七觉分。」</p>
<p>时，尊者阿难即白佛言：「世尊！所谓念觉分，世尊自觉成等正觉，说依远离、依无欲、依灭、向于捨，择法、精进、喜、猗、定、捨觉分，世尊自觉成等正觉，说依远离、依无欲、依灭、向于捨。」</p>
<p>佛告阿难：「汝说精进耶？」</p>
<p>阿难白佛：「我说精进。世尊！说精进。善逝！」</p>
<p>佛告阿难：「唯精进，修习多修习，得阿耨多罗三藐三菩提。」说是语已，正坐端身繫念。</p>
<p>时，有异比丘即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「乐闻美妙法，</div>
<div class="lg-cell">忍疾告人说，</div>
</div>
<!-- end of lg-row -->
<div class="lg-row">
<div class="lg-cell">比丘即说法，</div>
<div class="lg-cell">转于七觉分。</div>
</div>
<!-- end of lg-row -->
<div class="lg-row">
<div class="lg-cell">善哉尊阿难，</div>
<div class="lg-cell">明解巧便说，</div>
</div>
<!-- end of lg-row -->
<div class="lg-row">
<div class="lg-cell">有胜白淨法，</div>
<div class="lg-cell">离垢微妙说。</div>
</div>
<!-- end of lg-row -->
<div class="lg-row">
<div class="lg-cell">念、择法、精进、</div>
<div class="lg-cell">喜、猗、定、捨觉，</div>
</div>
<!-- end of lg-row -->
<div class="lg-row">
<div class="lg-cell">此则七觉分，</div>
<div class="lg-cell">微妙之善说。</div>
</div>
<!-- end of lg-row -->
<div class="lg-row">
<div class="lg-cell">闻说七觉分，</div>
<div class="lg-cell">深达正觉味，</div>
</div>
<!-- end of lg-row -->
<div class="lg-row">
<div class="lg-cell">身婴大苦患，</div>
<div class="lg-cell">忍疾端坐听，</div>
</div>
<!-- end of lg-row -->
<div class="lg-row">
<div class="lg-cell">观为正法王，</div>
<div class="lg-cell">常为人演说，</div>
</div>
<!-- end of lg-row -->
<div class="lg-row">
<div class="lg-cell">犹乐闻所说，</div>
<div class="lg-cell">况餘未闻者，</div>
</div>
<!-- end of lg-row -->
<div class="lg-row">
<div class="lg-cell">第一大智慧，</div>
<div class="lg-cell">十力所礼者，</div>
</div>
<!-- end of lg-row -->
<div class="lg-row">
<div class="lg-cell">彼亦应疾疾，</div>
<div class="lg-cell">来听说正法，</div>
</div>
<!-- end of lg-row -->
<div class="lg-row">
<div class="lg-cell">诸多闻通达，</div>
<div class="lg-cell">契经阿毘昙，</div>
</div>
<!-- end of lg-row -->
<div class="lg-row">
<div class="lg-cell">善通法律者，</div>
<div class="lg-cell">应听况餘者，</div>
</div>
<!-- end of lg-row -->
<div class="lg-row">
<div class="lg-cell">闻说如实法，</div>
<div class="lg-cell">专心黠慧听，</div>
</div>
<!-- end of lg-row -->
<div class="lg-row">
<div class="lg-cell">于佛所说法，</div>
<div class="lg-cell">得离欲欢喜，</div>
</div>
<!-- end of lg-row -->
<div class="lg-row">
<div class="lg-cell">欢喜身猗息，</div>
<div class="lg-cell">心自乐亦然，</div>
</div>
<!-- end of lg-row -->
<div class="lg-row">
<div class="lg-cell">心乐得正受，</div>
<div class="lg-cell">正观有事行，</div>
</div>
<!-- end of lg-row -->
<div class="lg-row">
<div class="lg-cell">厌恶三趣者，</div>
<div class="lg-cell">离欲心解脱，</div>
</div>
<!-- end of lg-row -->
<div class="lg-row">
<div class="lg-cell">厌恶诸有趣，</div>
<div class="lg-cell">不集于人天，</div>
</div>
<!-- end of lg-row -->
<div class="lg-row">
<div class="lg-cell">无餘犹灯灭，</div>
<div class="lg-cell">究竟般涅槃，</div>
</div>
<!-- end of lg-row -->
<div class="lg-row">
<div class="lg-cell">闻法多福利，</div>
<div class="lg-cell">最胜之所说，</div>
</div>
<!-- end of lg-row -->
<div class="lg-row">
<div class="lg-cell">是故当专思，</div>
<div class="lg-cell">听大师所说。」</div>
</div><!-- end of lg --></div>
<p>异比丘说此偈已，从座起而去。</p></div>
<div class='div-jing'><a id='mulu780' />
<p class='h2'>（七二八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有七觉分。何等为七？谓念觉分，乃至捨觉分。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu781' />
<p class='h2'>（七二九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当修七觉分。何等为修七觉分？谓念觉分，乃至捨觉分，若比丘修念觉分，依远离、依无欲、依灭、向于捨。如是修择法、精进、喜、猗、定、捨觉分，依远离、依无欲、依灭、向于捨。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu782' />
<p class='h2'>（七三〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「诸比丘！过去已如是修七觉分，未来亦当如是修七觉分。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu783' />
<p class='h2'>（七三一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘念觉分清淨鲜白，无有支节，离诸烦恼，未起不起，除佛调伏教授，乃至捨觉分，亦如是说。诸比丘！念觉分清淨鲜白，无有支节，离诸烦恼，未起而起，佛所调伏教授，非餘，乃至捨觉分，亦如是说。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu784' />
<p class='h2'>（七三二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「未起不起，除善逝调伏教授，未起而起，是则善逝调伏教授，非餘。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu785' />
<p class='h2'>（七三三）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有异比丘来詣佛所，稽首礼足，退坐一面，白佛言：「世尊谓觉分。世尊！云何为觉分？」</p>
<p>佛告比丘：「所谓觉分者，谓七道品法。然诸比丘七觉分渐次而起，修习满足。」</p>
<p>异比丘白佛：「世尊！云何觉分渐次而起，修习满足？」</p>
<p>佛告比丘：「若比丘内身身观住，彼内身身观住时，摄心繫念不忘。彼当尔时，念觉分方便修习，方便修习念觉分已，修习满足；满足念觉分已，于法选择，分别思量。当于尔时修择法觉分方便，修方便已，修习满足，如是乃至捨觉分修习满足。如内身身观念住，如是外身、内外身，受、心、法法观念住，当于尔时专心繫念不忘，乃至捨觉分亦如是说。如是住者，渐次觉分起，渐次起已，修习满足。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu786' />
<p class='h2'>（七三四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告彼比丘，如上。差别者：「若比丘如是修习七觉分已，当得二种果，现法得漏尽无餘涅槃，或得阿那含果。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu787' />
<p class='h2'>（七三五）</p>
<p>如是我闻：</p>
<p>一时，佛住舍卫国祇树给孤独园……如上说。差别者：「如是比丘修习七觉分已，多修习已，得四种果、四种福利。何等为四？谓须陀洹果、斯陀含果、阿那含果、阿罗汉果。」</p>
<p>佛说此经已，异比丘闻佛所说，欢喜奉行。</p></div>
<div class='div-jing'><a id='mulu788' />
<p class='h2'>（七三六）</p>
<p>如是我闻：</p>
<p>一时，佛住舍卫国祇树给孤独园……如上说。差别者：「若比丘修习七觉分，多修习已，当得七种果、七种福利。何等为七？是比丘得现法智证乐，若命终时若不得现法智证乐，及命终时，而得五下分结尽，中般涅槃。若不得中般涅槃，而得生般涅槃。若不得生般涅槃，而得无行般涅槃。若不得无行般涅槃，而得有行般涅槃。若不得有行般涅槃，而得上流般涅槃。」</p>
<p>佛说此经已，异比丘闻佛所说，欢喜奉行。</p></div>
<div class='div-jing'><a id='mulu789' />
<p class='h2'>（七三七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「所谓觉分。何等为觉分？」</p>
<p>诸比丘白佛：「世尊是法根、法眼、法依，唯愿为说。诸比丘闻已，当受奉行。」</p>
<p>佛告诸比丘、比丘尼：「七觉分者，谓七道品法。诸比丘！此七觉分渐次起，渐次起已，修习满足。」</p>
<p>诸比丘白佛：「云何七觉分渐次起，渐次起已，修习满足？</p>
<p>「若比丘身身观念住，彼身身观念住已，专心繫念不忘，当于尔时方便修念觉分；方便修念觉分已，修习满足，谓修念觉分已，于法选择，当于尔时修择法觉分方便，修择法觉分方便已，修习满足。如是精进、喜、猗、定、捨觉分亦如是说。如内身，如是外身、内外身，受、心、法法观念住，专心繫念不忘，当于尔时方便修念觉分，方便修念觉分已，修习满足。乃至捨觉分亦如是说，是名比丘七觉分渐次起，渐次起已，修习满足。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu790' />
<p class='h2'>（七三八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「此七觉分修习多修习，当得二果，得现法智有餘涅槃及阿那含果。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu791' />
<p class='h2'>（七三九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「若比丘修习七觉分，多修习已，当得四果。何等为四？谓须陀洹果、斯陀含果、阿那含果、阿罗汉果。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu792' />
<p class='h2'>（七四〇）</p>
<p>如是我闻：</p>
<p>一时，佛住舍卫国祇树给孤独园……如上说。差别者：「若比丘修习此七觉分，多修习已，当得七果。何等为七？谓现法智有餘涅槃，及命终时，若不尔者，五下分结尽，得中般涅槃。若不尔者，得生般涅槃。若不尔者，得无行般涅槃。若不尔者，得有行般涅槃。若不尔者，得上流般涅槃。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu793' />
<p class='h2'>（七四一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当修不淨观，多修习已，当得大果大福利。云何修不淨观？多修习已，得大果大福利。是比丘不淨观俱念觉分，依远离、依无欲、依灭、向于捨；修择法、精进、喜、猗、定、捨觉分，依远离、依无欲、依灭、向于捨。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu794' />
<p class='h2'>（七四二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘修习随死念，多修习已，得大果大福利。云何比丘修习随死念？多修习已，得大果大福利。是比丘修随死念俱念觉分，依远离、依无欲、依灭、向于捨，乃至捨觉分亦如是说。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu795' />
<p class='h2'>（七四三）</p>
<p>如是我闻：</p>
<p>一时，佛住释氏黄枕邑。时，众多比丘晨朝着衣持鉢，入黄枕邑乞食。</p>
<p>时，众多比丘作是念：「今日太早，乞食时未至，我等可过外道精舍。」尔时，众多比丘即入外道精舍，与诸外道出家共相问讯慰劳已，于一面坐。</p>
<p>诸外道出家言：「沙门瞿昙为诸弟子说如是法不：『断五盖恼心，慧力羸、为障碍分、不趣涅槃，尽摄其心，住四念处。心与慈俱，无怨无嫉，亦无瞋恚，广大无量，善修充满；四方、四维、上、下一切世间，心与慈俱，无怨无嫉，亦无瞋恚，广大无量，善修习充满，如是修习。』悲、喜、捨心俱亦如是说。我等亦复为诸弟子作如是说，我等与彼沙门瞿昙有何等异？所谓俱能说法。」</p>
<p>时，众多比丘闻诸外道出家所说，心不喜悦，默然不呵，从座起去。入黄枕邑，乞食已，还精舍，举衣鉢，洗足已，詣佛所，稽首礼足，退坐一面。以彼外道出家所说广白世尊。</p>
<p>尔时，世尊告诸比丘：「如彼外道出家所说，汝等应问：『修习慈心，为何所胜？修习悲、喜、捨心，为何所胜？』如是问时，彼诸外道出家，心则骇散，或说外异事，或瞋慢、毁呰、违背、不忍，或默然萎熟，低头失辩，思惟而住。所以者何？我不见诸天、魔、梵、沙门、婆罗门、天、人众中，闻我所说随顺乐者，唯除如来及声闻众者。比丘！心与慈俱多修习，于淨最胜；悲心修习多修习，空入处最胜；喜心修习多修习，识入处最胜；捨心修习多修习，无所有入处最胜。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu796' />
<p class='h2'>（七四四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘修习慈心，多修习已，得大果大福利。云何比丘修习慈心，得大果大福利？是比丘心与慈俱，修念觉分，依远离、依无欲、依灭、向于捨；乃至修习捨觉分，依远离、依无欲、依灭、向于捨。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu797' />
<p class='h2'>（七四五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘修空入处，多修习已，得大果大福利。云何比丘修空入处，多修习已，得大果大福利？是比丘心与空入处俱，修念觉分，依远离、依无欲、依灭、向于捨；乃至修捨觉分，依远离、依无欲、依灭、向于捨。」</p>
<p>佛说此经已，诸比丘闻佛所说，欢喜奉行。</p>
<p>如修空入处，如是识入处、无所有入处、非想非非想入处三经，亦如上说。</p></div>
<div class='div-jing'><a id='mulu798' />
<p class='h2'>（七四六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘修习安那般那念，多修习已，得大果大福利。云何修习安那般那念，多修习已，得大果大福利？是比丘心与安那般那念俱，修念觉分，依远离、依无欲、依灭、向于捨；乃至修捨觉分，依远离、依无欲、依灭、向于捨。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu799' />
<p class='h2'>（七四七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘修无常想，多修习已，得大果大福利。云何比丘修无常想，多修习已，得大果大福利？是比丘心口与无常想俱，修念觉分，依远离、依无欲、依灭、向于捨；乃至得捨觉分，依远离、依无欲、依灭、向于捨。」</p>
<p>佛说此经已，诸比丘闻佛所说，欢喜奉行。</p>
<p>如无常想，如是无常苦想、苦无我想、观食想、一切世间不可乐想、尽想、断想、无欲想、灭想、患想、不淨想、青瘀想、脓溃想、膖胀想、坏想、食不尽想、血想、分离想、骨想、空想，一一经如上说。</p>
<p class='juan'>杂阿含经卷第二十七</p></div></div>
</div><!-- end of div[@id='body'] -->
</body></html>
