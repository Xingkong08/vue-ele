<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu686' />杂阿含经卷第二十五</p><p class="byline">宋天竺三藏求那跋陀罗译</p><a id='mulu687' />
<div class='div-jing'><a id='mulu688' />
<p class='h2'>（六四〇）</p>
<p>尔时，世尊告尊者阿难：「此摩偷罗国，将来世当有商人子，名曰掘多，掘多有子，名优波掘多，我灭度后百岁，当作佛事，于教授师中最为第一。阿难！汝遥见彼青色丛林不？」</p>
<p>阿难白佛：「唯然，已见。世尊！」</p>
<p>「阿难！是处名为优留曼茶山，如来灭后百岁，此山当有那吒跋置迦阿兰若处，此处随顺寂默最为第一。」</p>
<p>尔时，世尊作是念：「我若以教法付嘱人者，恐我教法不得久住；若付嘱天者，恐我教法亦不得久住，世间人民则无有受法者。我今当以正法付嘱人、天，诸天、世人共摄受法者，我之教法则千岁不动。」尔时，世尊起世俗心。</p>
<p>时，天帝释及四大天王知佛心念，来詣佛所，稽首礼足，退坐一面。</p>
<p>尔时，世尊告天帝释及四大天王：「如来不久当于无餘涅槃而般涅槃，我般涅槃后，汝等当护持正法。」</p>
<p>尔时世尊复告东方天王：「汝当于东方护持正法。」次告南方、西方、北方天王：「汝当于北方护持正法。过千岁后，我教法灭时，当有非法出于世间，十善悉坏。阎浮提中，恶风暴起，水雨不时，世多飢饉，雨则灾雹，江河消灭，华果不成，人无光泽，虫村鬼村悉皆磨灭，饮食失味，珍宝沉没，人民服食麁澁草木。</p>
<p>「时，有释迦王、耶槃那王、鉢罗婆王、兜沙罗王，众多眷属。如来顶骨、佛牙、佛鉢安置东方。西方有王，名鉢罗婆，百千眷属，破坏塔寺，杀害比丘。北方有王，名耶槃那，百千眷属，破坏塔寺，杀害比丘。南方有王，名释迦，百千眷属，破坏塔寺，杀害比丘。东方有王，名兜沙罗，百千眷属，破坏塔寺，杀害比丘。四方尽乱，诸比丘来集中国。</p>
<p>「时，拘睒弥国有王，名摩因陀罗西那，其王生子，手似血涂，身似甲冑，有大勇力。其生之日，五百大臣生五百子，皆类王子，血手冑身。</p>
<p>「时，拘睒弥国，一日雨血。拘睒弥王见此恶相，即大恐怖，请问相师。相师白王：『王今生子，当王阎浮提，多杀害人，生子七日，字曰难当，年渐长大。时，四恶王从四方来杀人民，摩因陀罗西那王闻则恐怖。』</p>
<p>「时，有天神告言：『大王且立难当为王，足能降伏彼四恶王。』时，摩因陀罗西那王受天神教，即捨位与子，以髻中明珠冠其子首，集诸大臣，香水灌顶。召五百大臣同日生子，身被甲冑，从王出征，与四恶王大众战；胜，杀害都尽，王阎浮提，治在拘睒弥鞞国。」</p>
<p>尔时，世尊告四大天王：「巴连弗国，于彼国当有婆罗门，名曰阿耆尼达多，通达比陀经论，彼婆罗门当纳妻。彼时，中阴众生当来与其作子，入母胎中时，彼母欲与人论议。彼婆罗门即问诸相师，相师答云：『是胎中众生当了达一切论，故令母生如是论议之心，欲将人论议。』如是日月满足，出生母胎，以为童子，了达一切经论，恒以经论教授五百婆罗门子，及餘诸论教授餘人，以医方教医方者，如是有众多弟子。有众多弟子故，名曰弟子。次当从父母求出家学道，乃至父母听其出家，彼即于我法中出家学道，通达三藏，善能说法，辩才巧妙，言语谈说，摄多眷属。」</p>
<p>又复，世尊告四大天王：「即此巴连弗邑国中，当有大商主，名曰须陀那，中阴众生来入母胎。彼众生入母胎时，令母质直柔和，无诸邪想，诸根寂静。</p>
<p>「时，彼商主即问相师，相师答曰：『胎中众生极为良善，故令母如是，乃至诸根寂静。』至月满足，便生童子，名曰修罗他。年纪渐长，乃至启白父母，求出家学道。父母即听，于我法中出家学道，勤行精进，修习道业，便得漏尽，证阿罗汉果。然寡闻、少欲、知足及少知，旧居在山藪林间，山名揵陀摩罗。</p>
<p>「时，彼圣人恒来为难当王说法。彼父王当无常，无常之日，难当见父过世，两手抱父尸，悲号啼哭，忧恼伤心。时，彼三藏将多眷属来詣王所，为王说法，王闻法已，忧恼即止，于佛法中生大敬信，而发声唱言：『自今以后，我施诸比丘无恐畏，适意为乐。』而问比丘：『前四恶王毁灭佛法有几年岁？』诸比丘答云：『经十二年。』王心念口言，作师子吼：『我当十二年中，当供养五众，乃至办诸供具。』即便行施，行施之日，天当降香泽之雨，遍阎浮提，一切实种皆得增长。诸方人众皆持供养，来詣拘睒弥国，供养众僧。</p>
<p>「时，诸比丘大得供养。诸比丘辈食人信施，而不读诵经书，不萨闍为人受经。戏论过日，眠卧终夜，贪着利养，好自严饰，身着妙服，离诸出要、寂静、出家、三菩提乐。形类比丘，离沙门功德，是法中之大贼，助作末世坏正法幢，建恶魔幢，灭正法炬，然烦恼火，坏正法鼓，毁正法轮，消正法海，坏正法山，破正法城，拔正法树，毁禪定智慧，断戒瓔珞，污染正道。</p>
<p>「时，彼天、龙、鬼神、夜叉、乾闥婆等，于诸比丘所生恶意，毁訾诸比丘，厌恶、远离，不复相亲，异口同音：『<span class='corr'>呜</span>呼！如是恶比丘，不应于如来法中。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『非吉行恶行，</div>
<div class="lg-cell">行诸邪见法，</div>
</div>
<!-- end of lg-row -->
<div class="lg-row">
<div class="lg-cell">此诸愚痴人，</div>
<div class="lg-cell">打坏正法山，</div>
</div>
<!-- end of lg-row -->
<div class="lg-row">
<div class="lg-cell">行诸恶戒法，</div>
<div class="lg-cell">弃诸如法行，</div>
</div>
<!-- end of lg-row -->
<div class="lg-row">
<div class="lg-cell">捨诸胜妙法，</div>
<div class="lg-cell">拔除今佛法，</div>
</div>
<!-- end of lg-row -->
<div class="lg-row">
<div class="lg-cell">不信不调伏，</div>
<div class="lg-cell">乐行诸恶行，</div>
</div>
<!-- end of lg-row -->
<div class="lg-row">
<div class="lg-cell">諂伪誑世间，</div>
<div class="lg-cell">打破牟尼法，</div>
</div>
<!-- end of lg-row -->
<div class="lg-row">
<div class="lg-cell">毁形习诸恶，</div>
<div class="lg-cell">凶暴及千行，</div>
</div>
<!-- end of lg-row -->
<div class="lg-row">
<div class="lg-cell">依法誑世人，</div>
<div class="lg-cell">忿恨自贡高，</div>
</div>
<!-- end of lg-row -->
<div class="lg-row">
<div class="lg-cell">贪着求名利，</div>
<div class="lg-cell">无恶业不备，</div>
</div>
<!-- end of lg-row -->
<div class="lg-row">
<div class="lg-cell">如佛所说法，</div>
<div class="lg-cell">法没有是相，</div>
</div>
<!-- end of lg-row -->
<div class="lg-row">
<div class="lg-cell">今者悉已见，</div>
<div class="lg-cell">智者所轻贱，</div>
</div>
<!-- end of lg-row -->
<div class="lg-row">
<div class="lg-cell">此法今出已，</div>
<div class="lg-cell">牟尼正法海，</div>
</div>
<!-- end of lg-row -->
<div class="lg-row">
<div class="lg-cell">不久当枯竭，</div>
<div class="lg-cell">正法今少在，</div>
</div>
<!-- end of lg-row -->
<div class="lg-row">
<div class="lg-cell">恶人复来灭，</div>
<div class="lg-cell">毁坏我正法。』</div>
</div><!-- end of lg --></div>
<p>「时，彼诸天、龙、神等皆生不欢喜心，不复当护诸比丘，而同声唱言：『佛法却后七日灭尽。』号咷悲泣，共相谓言：『至比丘说戒日，共相鬪諍，如来正法于中而灭。』如是诸天悲恼啼泣。</p>
<p>「时，拘睒弥城中有五百优婆塞，闻诸天之言，共詣诸比丘众中，諫诸比丘鬪諍，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『呜呼苦剧岁，</div>
<div class="lg-cell">愍念群生生，</div>
</div>
<!-- end of lg-row -->
<div class="lg-row">
<div class="lg-cell">其法今便灭，</div>
<div class="lg-cell">释师子王法，</div>
</div>
<!-- end of lg-row -->
<div class="lg-row">
<div class="lg-cell">恶轮坏法轮，</div>
<div class="lg-cell">如是尽金刚，</div>
</div>
<!-- end of lg-row -->
<div class="lg-row">
<div class="lg-cell">乃能不即坏，</div>
<div class="lg-cell">安隐时已灭，</div>
</div>
<!-- end of lg-row -->
<div class="lg-row">
<div class="lg-cell">危险法已起，</div>
<div class="lg-cell">明智人已过，</div>
</div>
<!-- end of lg-row -->
<div class="lg-row">
<div class="lg-cell">今见如是相，</div>
<div class="lg-cell">当知不复久，</div>
</div>
<!-- end of lg-row -->
<div class="lg-row">
<div class="lg-cell">牟尼法断灭，</div>
<div class="lg-cell">世间无复明，</div>
</div>
<!-- end of lg-row -->
<div class="lg-row">
<div class="lg-cell">离垢寂灭口，</div>
<div class="lg-cell">牟尼日今没，</div>
</div>
<!-- end of lg-row -->
<div class="lg-row">
<div class="lg-cell">世人失伏藏，</div>
<div class="lg-cell">善恶无差别，</div>
</div>
<!-- end of lg-row -->
<div class="lg-row">
<div class="lg-cell">善恶无差已，</div>
<div class="lg-cell">谁能得正觉，</div>
</div>
<!-- end of lg-row -->
<div class="lg-row">
<div class="lg-cell">法灯今在世，</div>
<div class="lg-cell">及时行诸善，</div>
</div>
<!-- end of lg-row -->
<div class="lg-row">
<div class="lg-cell">无量诸福田，</div>
<div class="lg-cell">此法今当灭，</div>
</div>
<!-- end of lg-row -->
<div class="lg-row">
<div class="lg-cell">是故我等辈，</div>
<div class="lg-cell">知财不坚牢，</div>
</div>
<!-- end of lg-row -->
<div class="lg-row"><div class="lg-cell">及时取坚实。』</div></div><!-- end of lg --></div>
<p>「至十五日说戒时，法当没，今日五百优婆塞，一日之中，造五百佛塔。时，诸优婆塞各有餘务，不复来往众僧众中。</p>
<p>「尔时，住揵陀摩罗山修罗他阿罗汉观阎浮提：『今日何处有众僧说戒？』见有拘睒弥国如来弟子说戒为布萨，即詣拘睒弥。</p>
<p>「时，彼僧众乃有百千人，中唯有一阿罗汉，名曰修罗他。又复有一三藏，名曰弟子，此是如来最后大众集。尔时，维那行<span class='corr'>舍</span>罗筹，白三藏上座言：『众僧已集，有百千人，今为说波罗提木叉。』时，彼上座答言：『阎浮提如来弟子皆来集此，数有百千。如是众中，我为上首，了达三藏，尚不学戒律，况复餘者而有所学。今当为谁而说戒律？』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『今是十五日，</div>
<div class="lg-cell">夜静月清明，</div>
</div>
<!-- end of lg-row -->
<div class="lg-row">
<div class="lg-cell">如是诸比丘，</div>
<div class="lg-cell">今集听说戒，</div>
</div>
<!-- end of lg-row -->
<div class="lg-row">
<div class="lg-cell">一切阎浮提，</div>
<div class="lg-cell">众僧最后集，</div>
</div>
<!-- end of lg-row -->
<div class="lg-row">
<div class="lg-cell">我是众中上，</div>
<div class="lg-cell">不学戒律法，</div>
</div>
<!-- end of lg-row -->
<div class="lg-row">
<div class="lg-cell">况复餘僧众，</div>
<div class="lg-cell">而有所学习，</div>
</div>
<!-- end of lg-row -->
<div class="lg-row">
<div class="lg-cell">何能牟尼法，</div>
<div class="lg-cell">释迦师子王，</div>
</div>
<!-- end of lg-row -->
<div class="lg-row">
<div class="lg-cell">彼戒谁有持，</div>
<div class="lg-cell">是人乃能说。』</div>
</div><!-- end of lg --></div>
<p>「尔时，彼阿罗汉修罗他立上座前，合掌白上座言：『上座！但说波罗提木叉，如佛在世时，舍利弗、目揵连等大比丘众所学法，我今已悉学。如来虽灭度，于今已千岁，彼所制律仪，我悉已备足。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『上座听我说，</div>
<div class="lg-cell">我名修罗他，</div>
</div>
<!-- end of lg-row -->
<div class="lg-row">
<div class="lg-cell">漏尽阿罗汉，</div>
<div class="lg-cell">僧中师子吼。</div>
</div>
<!-- end of lg-row -->
<div class="lg-row">
<div class="lg-cell">牟尼真弟子，</div>
<div class="lg-cell">信佛诸鬼神，</div>
</div>
<!-- end of lg-row -->
<div class="lg-row">
<div class="lg-cell">闻彼圣所说，</div>
<div class="lg-cell">悲哀泣流泪。</div>
</div>
<!-- end of lg-row -->
<div class="lg-row">
<div class="lg-cell">低头念法灭，</div>
<div class="lg-cell">从今去已后，</div>
</div>
<!-- end of lg-row -->
<div class="lg-row">
<div class="lg-cell">无有说法者，</div>
<div class="lg-cell">毘尼别解脱。</div>
</div>
<!-- end of lg-row -->
<div class="lg-row">
<div class="lg-cell">不复在于世，</div>
<div class="lg-cell">法桥今已坏，</div>
</div>
<!-- end of lg-row -->
<div class="lg-row">
<div class="lg-cell">法水不复流，</div>
<div class="lg-cell">法海已枯竭。</div>
</div>
<!-- end of lg-row -->
<div class="lg-row">
<div class="lg-cell">法山已崩颓，</div>
<div class="lg-cell">法会从今绝，</div>
</div>
<!-- end of lg-row -->
<div class="lg-row">
<div class="lg-cell">法幢不复见，</div>
<div class="lg-cell">法足不复行。</div>
</div>
<!-- end of lg-row -->
<div class="lg-row">
<div class="lg-cell">律仪戒永没，</div>
<div class="lg-cell">法灯不复照，</div>
</div>
<!-- end of lg-row -->
<div class="lg-row">
<div class="lg-cell">法轮不复转，</div>
<div class="lg-cell">闭塞甘露门。</div>
</div>
<!-- end of lg-row -->
<div class="lg-row">
<div class="lg-cell">法师不在世，</div>
<div class="lg-cell">善人说妙道，</div>
</div>
<!-- end of lg-row -->
<div class="lg-row">
<div class="lg-cell">众生不识善，</div>
<div class="lg-cell">不异于野兽。』</div>
</div><!-- end of lg --></div>
<p>「尔时，佛母摩訶摩耶夫人天上来下，詣诸众僧所，号咷啼泣：『呜呼！苦哉！是我之子经历阿僧祇劫，修诸苦行，不顾劳体，积德成佛，今者忽然消灭。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我是佛亲母，</div>
<div class="lg-cell">我子积苦行，</div>
</div>
<!-- end of lg-row -->
<div class="lg-row">
<div class="lg-cell">经历无数劫，</div>
<div class="lg-cell">究竟成真道。</div>
</div>
<!-- end of lg-row -->
<div class="lg-row">
<div class="lg-cell">悲泣不自胜，</div>
<div class="lg-cell">今法忽磨灭，</div>
</div>
<!-- end of lg-row -->
<div class="lg-row">
<div class="lg-cell">呜呼智慧人，</div>
<div class="lg-cell">尔今何所在。</div>
</div>
<!-- end of lg-row -->
<div class="lg-row">
<div class="lg-cell">持法捨諍讼，</div>
<div class="lg-cell">从佛口所生，</div>
</div>
<!-- end of lg-row -->
<div class="lg-row">
<div class="lg-cell">诸王无上尊，</div>
<div class="lg-cell">真实佛弟子。</div>
</div>
<!-- end of lg-row -->
<div class="lg-row">
<div class="lg-cell">头陀修妙行，</div>
<div class="lg-cell">宿止林藪间，</div>
</div>
<!-- end of lg-row -->
<div class="lg-row">
<div class="lg-cell">如是真佛子，</div>
<div class="lg-cell">今为何所在。</div>
</div>
<!-- end of lg-row -->
<div class="lg-row">
<div class="lg-cell">今者于世间，</div>
<div class="lg-cell">无有诸威德，</div>
</div>
<!-- end of lg-row -->
<div class="lg-row">
<div class="lg-cell">旷野山林间，</div>
<div class="lg-cell">诸神寂无言。</div>
</div>
<!-- end of lg-row -->
<div class="lg-row">
<div class="lg-cell">施戒愍群生，</div>
<div class="lg-cell">信戒自庄严，</div>
</div>
<!-- end of lg-row -->
<div class="lg-row">
<div class="lg-cell">忍辱质直行，</div>
<div class="lg-cell">观察诸善恶。</div>
</div>
<!-- end of lg-row -->
<div class="lg-row">
<div class="lg-cell">如是诸胜法，</div>
<div class="lg-cell">今忽都已尽。』</div>
</div><!-- end of lg --></div>
<p>「尔时，彼上座弟子作是念言：『彼修罗他比丘自言：「如来所制戒律，我悉备持。」』尔时，上座<span class='corr'>有弟</span>子，名曰安伽陀，起不忍之心，极生忿恨。从座起，骂辱彼圣：『汝是下座比丘，愚痴无智，而毁辱我和上。』即持利刀，杀彼圣人，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我名安伽陀，</div>
<div class="lg-cell">失沙之弟子，</div>
</div>
<!-- end of lg-row -->
<div class="lg-row">
<div class="lg-cell">利剑杀汝身，</div>
<div class="lg-cell">自谓我有德。』</div>
</div><!-- end of lg --></div>
<p>「尔时，有一鬼名曰大提木佉，作是念言：『世间唯有此一阿罗汉，而为恶比丘弟子所害。』执持金刚利杵，杵头火然，以此打破彼头，即便命终，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我是恶鬼神，</div>
<div class="lg-cell">名大提木佉，</div>
</div>
<!-- end of lg-row -->
<div class="lg-row">
<div class="lg-cell">以此金刚杵，</div>
<div class="lg-cell">破汝头七分。』</div>
</div><!-- end of lg --></div>
<p>「尔时，阿罗汉弟子见彼弟子杀害其师，忿恨不忍，即杀三藏。尔时，诸天、世人悲哀啼泣：『呜呼！苦哉！如来正法今便都尽。』寻即此大地六种震动，无量众生号咷啼泣，极为愁恼：『呜呼！今日正法不复现世。』作是语已，各各离散。</p>
<p>「尔时，拘睒弥国五百优婆塞闻已，往詣寺中，举手拍头，高声大哭：『呜呼！如来愍念世间，济诸群生，无有巨细，谁当为我说法义？今者，人、天解脱不复可得，众生今日犹在闇瞑，无有引导，长习诸恶，以此为欢，如诸野兽；不闻牟尼妙法，身坏命终，堕在三涂。譬如流星，世人从今已后，无复念慧、寂静、三昧、十力妙法。』</p>
<p>「尔时，拘睒弥王闻诸比丘杀真人阿罗汉及三藏法师，心生悲恼，惋慨而坐。尔时，诸邪见辈諍竞打破塔庙，及害比丘，从是佛法索然顿灭。」</p>
<p>尔时，世尊语释提桓因：「四大天王，诸天、世人于我灭度之后，法尽之相，如上所说。是故汝等，今者不可不以勤力加于精进，护持正法，久令在世。」</p>
<p>尔时，诸天、世人闻佛所说，各各悲颜，以手挥泪，顶礼佛足，各自退去。</p></div>
<div class='div-jing'><a id='mulu689' />
<p class='h2'>（六四一）</p>
<p>阿育王施半阿摩勒果因缘经</p>
<p>阿育王于如来法中得大敬信。时，王问诸比丘言：「谁于如来法中行大布施？」</p>
<p>诸比丘白王言：「给孤独长者最行大施。」</p>
<p>王复问曰：「彼施几许宝物？」</p>
<p>比丘答曰：「以亿千金。」</p>
<p>王闻已。如是思惟：「彼长者尚能捨亿千金，我今为王，何缘复以亿千金施？当以亿百千金施。」</p>
<p>时，王起八万四千佛塔，于彼诸塔中复施百千金，复作五岁大会，会有三百千比丘，用三百亿金供养于彼僧众中。第一分是阿罗汉，第二分是学人，第三分是真实凡夫。除私库藏，此阎浮提夫人、婇女、太子、大臣施与圣僧，四十亿金还复赎取。如是计挍，用九十六亿千金，乃至王得重病时，王自知命欲终尽。</p>
<p>时，有大臣名罗陀崛多。时，王宿命是施佛土时同伴小儿。时，彼大臣罗陀崛多见王重病，命垂欲尽，稽首以偈问王：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「颜貌常鲜泽，</div>
<div class="lg-cell">百千婇女遶，</div>
</div>
<!-- end of lg-row -->
<div class="lg-row">
<div class="lg-cell">譬如诸莲华，</div>
<div class="lg-cell">蜜蜂当聚集，</div>
</div>
<!-- end of lg-row -->
<div class="lg-row">
<div class="lg-cell">今覩圣王颜，</div>
<div class="lg-cell">无有诸鲜泽。」</div>
</div><!-- end of lg --></div>
<p>王即以偈答：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今无所忧，</div>
<div class="lg-cell">失财及王位，</div>
</div>
<!-- end of lg-row -->
<div class="lg-row">
<div class="lg-cell">此身及餘亲，</div>
<div class="lg-cell">及诸种种宝，</div>
</div>
<!-- end of lg-row -->
<div class="lg-row">
<div class="lg-cell">我今所愁者，</div>
<div class="lg-cell">不复覩贤圣，</div>
</div>
<!-- end of lg-row -->
<div class="lg-row">
<div class="lg-cell">四事以供养，</div>
<div class="lg-cell">我今唯念此，</div>
</div>
<!-- end of lg-row -->
<div class="lg-row">
<div class="lg-cell">颜色有变异，</div>
<div class="lg-cell">心意无所宁。</div>
</div><!-- end of lg --></div>
<p>「又复，我常所愿，欲以满亿百千金作功德，今愿不得满足，便就后世时，计挍前后所施金银珍宝，唯减四亿未满。」王即办诸珍宝，送与鷄雀寺中。</p>
<p>法益之子，名三波提，为太子诸臣等，启太子言：「大王将终不久，今以此珍宝送与寺舍中，今库藏财宝已竭，诸王法以物为尊，太子今宜断之，勿使大王用尽也。」时，太子即勅典藏者，勿复出与大王用之。</p>
<p>时，大王自知索诸物不复能得，所食金器送与寺中。时，太子令断金器，给以银器，王食已，复送与寺中。又断银器，给以铜器，王亦以此送与寺中。又断铜器，给以瓦器。</p>
<p>时，大王手中有半阿摩勒果，悲泪告诸大臣：「今谁为地主？」</p>
<p>时，诸臣启白大王：「王为地主。」</p>
<p>时，王即说偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝等护我心，</div>
<div class="lg-cell">何假虚妄语，</div>
</div>
<!-- end of lg-row -->
<div class="lg-row">
<div class="lg-cell">我今坐王位，</div>
<div class="lg-cell">不复得自在。</div>
</div>
<!-- end of lg-row -->
<div class="lg-row">
<div class="lg-cell">阿摩勒半果，</div>
<div class="lg-cell">今在于我手，</div>
</div>
<!-- end of lg-row -->
<div class="lg-row">
<div class="lg-cell">此即是我物，</div>
<div class="lg-cell">于是得自由。</div>
</div>
<!-- end of lg-row -->
<div class="lg-row">
<div class="lg-cell">呜呼尊富贵，</div>
<div class="lg-cell">可厌可弃捨，</div>
</div>
<!-- end of lg-row -->
<div class="lg-row">
<div class="lg-cell">先领阎浮提，</div>
<div class="lg-cell">今一旦贫至。</div>
</div>
<!-- end of lg-row -->
<div class="lg-row">
<div class="lg-cell">如恒河驶流，</div>
<div class="lg-cell">一逝而不返，</div>
</div>
<!-- end of lg-row -->
<div class="lg-row">
<div class="lg-cell">富贵亦复然，</div>
<div class="lg-cell">逝者不复还。」</div>
</div><!-- end of lg --></div>
<p>又复，如佛偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「凡盛必有衰，</div>
<div class="lg-cell">以衰为究竟，</div>
</div>
<!-- end of lg-row -->
<div class="lg-row">
<div class="lg-cell">如来神口说，</div>
<div class="lg-cell">真实无有异，</div>
</div>
<!-- end of lg-row -->
<div class="lg-row">
<div class="lg-cell">先时所教令，</div>
<div class="lg-cell">速疾无有閡，</div>
</div>
<!-- end of lg-row -->
<div class="lg-row">
<div class="lg-cell">今有所求索，</div>
<div class="lg-cell">无复从我教，</div>
</div>
<!-- end of lg-row -->
<div class="lg-row">
<div class="lg-cell">如风閡于山，</div>
<div class="lg-cell">如水閡于岸，</div>
</div>
<!-- end of lg-row -->
<div class="lg-row">
<div class="lg-cell">我今所教令，</div>
<div class="lg-cell">于今已永绝，</div>
</div>
<!-- end of lg-row -->
<div class="lg-row">
<div class="lg-cell">将从无量众，</div>
<div class="lg-cell">击鼓吹贝螺，</div>
</div>
<!-- end of lg-row -->
<div class="lg-row">
<div class="lg-cell">常作诸伎乐，</div>
<div class="lg-cell">受诸五欲乐，</div>
</div>
<!-- end of lg-row -->
<div class="lg-row">
<div class="lg-cell">婇女数百众，</div>
<div class="lg-cell">日夜自娱乐，</div>
</div>
<!-- end of lg-row -->
<div class="lg-row">
<div class="lg-cell">今者都永尽，</div>
<div class="lg-cell">如树无花实，</div>
</div>
<!-- end of lg-row -->
<div class="lg-row">
<div class="lg-cell">颜貌转枯尽，</div>
<div class="lg-cell">色力亦复然，</div>
</div>
<!-- end of lg-row -->
<div class="lg-row">
<div class="lg-cell">如花转萎悴，</div>
<div class="lg-cell">我今亦复尔。」</div>
</div><!-- end of lg --></div>
<p>时，阿育王呼侍者言：「汝今忆我恩养，汝持此半阿摩勒果送鷄雀寺中，作我意，礼拜诸比丘僧足，白言：『阿育王问讯诸大圣众，我是阿育王，领此阎浮提，阎浮提是我所有，今者顿尽，无有财宝布施众僧，于一切财而不得自在。今唯此半阿摩勒果，我得自由，此是最后布施檀<span class='corr'>波</span>罗蜜，哀愍我故，纳受此施，令我得供养僧福。』而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「半阿摩勒果，</div>
<div class="lg-cell">是我之所有，</div>
</div>
<!-- end of lg-row -->
<div class="lg-row">
<div class="lg-cell">于我得自在，</div>
<div class="lg-cell">今捨于大众。</div>
</div>
<!-- end of lg-row -->
<div class="lg-row">
<div class="lg-cell">缘心在于圣，</div>
<div class="lg-cell">更无济我者，</div>
</div>
<!-- end of lg-row -->
<div class="lg-row">
<div class="lg-cell">怜愍于我故，</div>
<div class="lg-cell">纳受阿摩勒。</div>
</div>
<!-- end of lg-row -->
<div class="lg-row">
<div class="lg-cell">为我食此施，</div>
<div class="lg-cell">因是福无量，</div>
</div>
<!-- end of lg-row -->
<div class="lg-row">
<div class="lg-cell">世世受妙乐，</div>
<div class="lg-cell">用之无有尽。」</div>
</div><!-- end of lg --></div>
<p>时，彼使者受王勅已，即持此半阿摩勒果，至鷄雀寺中，至上座前，五体着地作礼，长跪合掌，向上座而说偈曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「领于阎浮提，</div>
<div class="lg-cell">一繖繫一鼓，</div>
</div>
<!-- end of lg-row -->
<div class="lg-row">
<div class="lg-cell">游行无所碍，</div>
<div class="lg-cell">如日照于世，</div>
</div>
<!-- end of lg-row -->
<div class="lg-row">
<div class="lg-cell">业行报已至，</div>
<div class="lg-cell">在世不复久，</div>
</div>
<!-- end of lg-row -->
<div class="lg-row">
<div class="lg-cell">无有王威德，</div>
<div class="lg-cell">如日云所翳，</div>
</div>
<!-- end of lg-row -->
<div class="lg-row">
<div class="lg-cell">号曰阿育王，</div>
<div class="lg-cell">稽首礼僧足，</div>
</div>
<!-- end of lg-row -->
<div class="lg-row">
<div class="lg-cell">送此布施物，</div>
<div class="lg-cell">谓半阿摩勒，</div>
</div>
<!-- end of lg-row -->
<div class="lg-row">
<div class="lg-cell">愿求来世福，</div>
<div class="lg-cell">哀愍彼王故，</div>
</div>
<!-- end of lg-row -->
<div class="lg-row">
<div class="lg-cell">圣众愍彼故，</div>
<div class="lg-cell">受是半果施。」</div>
</div><!-- end of lg --></div>
<p>时，彼上座告诸大众：「谁闻是语而不厌世间？我等闻是事，不可不生厌离，如佛经所说。见他衰事，应生厌离，若有识类众生者，闻是事岂得不捨世间？」而说偈曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「人王世中最，</div>
<div class="lg-cell">阿育孔雀姓，</div>
</div>
<!-- end of lg-row -->
<div class="lg-row">
<div class="lg-cell">阎浮提自在，</div>
<div class="lg-cell">阿摩勒为主，</div>
</div>
<!-- end of lg-row -->
<div class="lg-row">
<div class="lg-cell">太子及诸臣，</div>
<div class="lg-cell">共夺大王施，</div>
</div>
<!-- end of lg-row -->
<div class="lg-row">
<div class="lg-cell">送半阿摩勒，</div>
<div class="lg-cell">降伏憍财者，</div>
</div>
<!-- end of lg-row -->
<div class="lg-row">
<div class="lg-cell">使彼生厌心，</div>
<div class="lg-cell">愚夫不识施，</div>
</div>
<!-- end of lg-row -->
<div class="lg-row">
<div class="lg-cell">因果受妙乐，</div>
<div class="lg-cell">示送半摩勒。」</div>
</div><!-- end of lg --></div>
<p>时，彼上座作是念言：「云何令此半阿摩勒，一切众僧得其分食？」即教令研磨，着石榴羹中，行已，众僧一切皆得周遍。</p>
<p>时，王复问傍臣曰：「谁是阎浮提王？」</p>
<p>臣启王言：「大王是也。」</p>
<p>时，王从卧起而坐，顾望四方，合掌作礼，念诸佛德，心念口言：「我今复以此阎浮提施与三宝，随意用之。」而说偈曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「今此阎浮提，</div>
<div class="lg-cell">多有珍宝饰，</div>
</div>
<!-- end of lg-row -->
<div class="lg-row">
<div class="lg-cell">施与良福田，</div>
<div class="lg-cell">果报自然得，</div>
</div>
<!-- end of lg-row -->
<div class="lg-row">
<div class="lg-cell">以此施功德，</div>
<div class="lg-cell">不求天帝释，</div>
</div>
<!-- end of lg-row -->
<div class="lg-row">
<div class="lg-cell">梵王及人主，</div>
<div class="lg-cell">世界诸妙乐，</div>
</div>
<!-- end of lg-row -->
<div class="lg-row">
<div class="lg-cell">如是等果报，</div>
<div class="lg-cell">我悉不用受，</div>
</div>
<!-- end of lg-row -->
<div class="lg-row">
<div class="lg-cell">以是施功德，</div>
<div class="lg-cell">疾得成佛道，</div>
</div>
<!-- end of lg-row -->
<div class="lg-row">
<div class="lg-cell">为世所尊仰，</div>
<div class="lg-cell">成得一切智，</div>
</div>
<!-- end of lg-row -->
<div class="lg-row">
<div class="lg-cell">世间作善友，</div>
<div class="lg-cell">导师最第一。」</div>
</div><!-- end of lg --></div>
<p>时，王以此语尽书纸上，而封緘之，以齿印印之。作如是事毕，便即就尽。</p>
<p>尔时，太子及诸臣、宫人、婇女、国界人民，兴种种供养葬送，如王之法而闍维之。</p>
<p>尔时，诸臣欲立太子绍王位，中有一大臣，名曰阿<span class='corr'>[少/兔]</span>罗陀，语诸臣曰：「不得立太子为王。所以者何？大王阿育在时，本誓愿满十万亿金作诸功德，唯减四亿，不满十万，以是故，今捨阎浮提施与三宝，欲令满足。今是大地属于三宝，云何而立为王？」</p>
<p>时，诸臣闻已，即送四亿诸金，送与寺中，即便立法益之子为王，名三波提。次复太子，名毘梨訶波低，为绍王位，毘梨訶波低太子，名曰毘梨訶西那，次绍王位。毘梨訶西那太子，名曰沸沙须摩，次绍王位。沸沙须摩太子，名曰沸沙蜜多罗，次绍王位。</p>
<p>时，沸沙蜜多罗问诸臣曰：「我当作何等事，令我名德久存于世？」</p>
<p>时，贤善诸臣信乐三宝者，启王言：「阿育大王是王之前种姓，彼王在世，造立八万四千如来塔，复兴种种供养，此之名德，相传至今。王欲求此名者，当造立八万四千塔，及诸供养。」</p>
<p>王言：「大王阿育有大威德，能办此事，我不能作，更思餘事。」</p>
<p>中有恶臣，不信向者，启王言：「世间二种法传世不灭，一者作善，二者作恶。大王阿育作诸善行，王今当行恶行，打坏八万四千塔。」</p>
<p>时，王用侫臣语，即兴四兵众，往詣寺舍，坏诸塔寺。王先往鷄雀寺中，寺门前有石师子，即作师子吼。王闻之即大惊怖，非生兽之类，而能吼鸣，还入城中。如是再三，欲坏彼寺。</p>
<p>时，王呼诸比丘来，问诸比丘：「使我坏塔为善？坏僧房为善？」</p>
<p>比丘答曰：「二不应行。王其欲坏者，宁坏僧房，勿坏佛塔。」</p>
<p>时，王杀害比丘，及坏塔寺。如是渐渐至婆伽罗国，又复唱令：「若有人能得沙门释子头来者，赏之千金。」</p>
<p>尔时，彼国中有一阿罗汉，化作众多比丘头，与诸百姓，令送至于王所，令王库藏财宝竭尽。时，彼王闻阿罗汉作如是事，倍复瞋恚，欲杀彼阿罗汉。</p>
<p>时，彼罗汉入灭尽正受，王作无量方便，杀彼圣人，终不能得。入灭尽三昧力故，不伤其体。如是渐进至佛塔门边。</p>
<p>彼所塔中，有一鬼神，止住其中，守护佛塔，名曰牙齿。彼鬼神作是念：「我是佛弟子，受持禁戒，不杀害众生，我今不能杀害于王。」又复作念：「有一神名曰为虫，行诸恶行，凶暴勇健，求索我女，我不与之；今者为护正法故，当嫁与彼，令其守护佛法。」即呼彼神语言：「我今嫁女与汝，然共立约誓，汝要当降伏此王，勿使兴诸恶行，坏灭正法。」</p>
<p>时，王所有一大鬼神，名曰乌茶，威德具足，故彼神不奈王何。时，牙齿神作方便，今日王威势自然由此鬼神，我今诱誑共作亲厚。如是与彼神作知识，极作知识已，即将此神至于南方大海中。</p>
<p>时彼虫神排攩大山，推迮王上，及四兵众，无不死尽。众人唱言：「快哉！快哉！」是世人相传，名为快哉。彼王终亡，孔雀苗裔于此永终，是故世间富乐不足为贪。阿育大王有智之人，觉世无常，身命难保，五家财物亦如幻化。觉了彼法，勤行精进，作诸功德，乃至临终，係心三宝，念念不绝，无所悋惜，唯愿尽成阿耨多罗三藐三菩提。</p>
<p class='juan'>杂阿含经卷第二十五</p></div></div>
</div><!-- end of div[@id='body'] -->
</body></html>
