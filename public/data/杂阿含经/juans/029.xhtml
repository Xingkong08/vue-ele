<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu847' />杂阿含经卷第二十九</p><p class="byline">宋天竺三藏求那跋陀罗译</p><a id='mulu848' />
<div class='div-jing'><a id='mulu849' />
<p class='h2'>（七九七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有沙门法及沙门果。諦听，善思，当为汝说。何等为沙门法？谓八圣道——正见乃至正定。何等为沙门果？谓须陀洹果、斯陀含果、阿那含果、阿罗汉果。何等为须陀洹果？谓三结断。何等为斯陀含果？谓三结断，贪、恚、痴薄。何等为阿那含果？谓五下分结尽。何等为阿罗汉果？谓贪、恚、痴永尽，一切烦恼永尽。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu850' />
<p class='h2'>（七九八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有沙门法、沙门、沙门义。諦听，善思，当为汝说。何等为沙门法？谓八圣道——正见乃至正定。何等为沙门？谓成就此法者。何等为沙门义？谓贪欲永断，瞋恚、痴永断，一切烦恼永断。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu851' />
<p class='h2'>（七九九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「有沙门果。何等为沙门果？谓须陀洹果、斯陀含果、阿那含果、阿罗汉果。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu852' />
<p class='h2'>（八〇〇）</p>
<p>如是婆罗门法、婆罗门、婆罗门义、婆罗门果。</p>
<p>梵行法、梵行者、梵行义、梵行果亦如上说。</p></div>
<div class='div-jing'><a id='mulu853' />
<p class='h2'>（八〇一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有五法，多所饶益修安那般那念。何等为五？住于淨戒波罗提木叉律仪，威仪行处具足，于微细罪能生怖畏，受持学戒，是名第一多所饶益修习安那般那念。复次，比丘！少欲、少事、少务，是名二法多所饶益修习安那般那念。复次，比丘！饮食知量，多少得中，不为饮食起求欲想，精勤思惟，是名三法多所饶益修安那般那念。复次，比丘！初夜、后夜不着睡眠，精勤思惟，是名四法多所饶益修安那般那念。复次，比丘！空闲林中，离诸憒閙，是名五法多种饶益修习安那般那念。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu854' />
<p class='h2'>（八〇二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当修安那般那念。若比丘修习安那般那念多修习者，得身止息及心止息，有觉有观，寂灭、纯一，明分想修习满足。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu855' />
<p class='h2'>（八〇三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「修习安那般那念。若比丘修习安那般那念，多修习者，得身心止息，有觉有观，寂灭、纯一，明分想修习满足。何等为修习安那般那念多修习已，身心止息，有觉有观，寂灭、纯一，明分想修习满足？是比丘若依<span class='corr'>聚</span>落、城邑止住，晨朝着衣持鉢，入村乞食，善护其身，守诸根门，善繫心住。乞食已，还住处，举衣鉢，洗足已，或入林中、闲房、树下，或空露地，端身正坐，繫念面前，断世贪爱，离欲清淨，瞋恚、睡眠、掉悔、疑断，度诸疑惑，于诸善法心得决定。远离五盖烦恼于心，令慧力羸，为障碍分，不趣涅槃。念于内息，繫念善学，念于外息，繫念善学。息长息短，觉知一切身入息，于一切身入息善学，觉知一切身出息，于一切身出息善学。觉知一切身行息入息，于一切身行息入息善学，觉知一切身行息出息，于一<span class='corr'>切</span>身行息出息善学。觉知喜，觉知乐，觉知<span class='corr'>心</span>行，觉知心行息入息，于觉知心行息入息善学；觉知心行息出息，于觉知心行息出息善学。觉知心，觉知心悦，觉知心定，觉知心解脱入息，于觉知心解脱入息善学，觉知心解脱出息，于觉知心解脱出息善学，观察无常，观察断，观察无欲，观察灭入息，于观察灭入息善学；观察灭出息，于观察灭出息善学，是名修安那般那念，身止息、心止息，有觉有观，寂灭、纯一，明分想修习满足。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu856' />
<p class='h2'>（八〇四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当修安那般那念。安那般那念修习多修习者，断诸觉想。云何安那般那念修习多修习断诸觉想？若比丘依止聚落、城邑住……」如上广说，乃至「于出息灭善学，是名安那般那念修习多修习断诸觉想。」</p>
<p>佛说此经已，诸比丘闻佛所说，欢喜奉行。</p>
<p>如断觉想，如是不动摇，得大果大福利，如是得甘露、究竟甘露，得二果、四果、七果，一一经亦如上说。</p></div>
<div class='div-jing'><a id='mulu857' />
<p class='h2'>（八〇五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「如我所说安那般那念，汝等修习不？」</p>
<p>时，有比丘名阿梨瑟吒，于众中坐，即从座起，整衣服，为佛作礼，右膝着地，合掌白佛言：「世尊！世尊所说安那般那念，我已修习。」</p>
<p>佛告阿梨瑟吒比丘：「汝云何修习我所说安那般那念？」</p>
<p>比丘白佛：「世尊！我于过去诸行不顾念，未来诸行不生欣乐，于现在诸行不生染着，于内外对碍想善正除灭。我已如是修世尊所说安那般那念。」</p>
<p>佛告阿梨瑟吒比丘：「汝实修我所说安那般那念，非不修，然其比丘于汝所修安那般那念所，更有胜妙过其上者。何等是胜妙过阿梨瑟吒所修安那般那念者？是比丘依止城邑、聚落……」如前广说，乃至「于灭出息观察善学，是名，阿梨瑟吒比丘！胜妙过汝所修安那般那念者。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu858' />
<p class='h2'>（八〇六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊于晨朝时着衣持鉢，入舍卫城乞食。食已，还精舍，举衣鉢，洗足已，持尼师檀入安陀林，坐一树下，昼日禪思。</p>
<p>时，尊者罽宾那亦晨朝时着衣持鉢，入舍卫城乞食。还，举衣鉢，洗足已，持尼师檀入安陀林，于树下坐禪，去佛不远，正身不动，身心正直，胜妙思惟。</p>
<p>尔时，众多比丘晡时从禪觉，往詣佛所，稽首礼佛足，退坐一面。</p>
<p>佛语诸比丘：「汝等见尊者罽宾那不？去我不远，正身端坐，身心不动，住胜妙住。」</p>
<p>诸比丘白佛：「世尊！我等数见彼尊者正身端坐，善摄其身，不倾不动，专心胜妙。」</p>
<p>佛告诸比丘：「若比丘修习三昧，身心安住，不倾不动，住胜妙住者，此比丘得此三昧，不勤方便，随欲即得。」</p>
<p>诸比丘白佛：「何等三昧，比丘得此三昧，身心不动，住胜妙住？」</p>
<p>佛告诸比丘：「若比丘依止聚落，晨朝着衣持鉢，入村乞食已，还精舍，举衣鉢，洗足已，入林中，若闲房、露坐，思惟繫念，乃至息灭观察善学，是名三昧，若比丘端坐思惟，身心不动，住胜妙住。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu859' />
<p class='h2'>（八〇七）</p>
<p>如是我闻：</p>
<p>一时，佛住一奢能伽罗林中。</p>
<p>尔时，世尊告诸比丘：「我欲二月坐禪，诸比丘勿复往来，唯除送食比丘及布萨时。」尔时，世尊作是语已，即二月坐禪，无一比丘敢往来者，唯除送食及布萨时。</p>
<p>尔时，世尊坐禪二月过已，从禪觉，于比丘僧前坐，告诸比丘：「若诸外道出家来问汝等：『沙门瞿昙于二月中云何坐禪？』汝应答言：『如来二月以安那般那念坐禪思惟住。』所以者何？我于此二月念安那般那，多住思惟，入息时念入息如实知，出息时念出息如实知。若长若短，一切身觉入息念如实知，一切身觉出息念如实知。身行休息入息念如实知，乃至灭出息念如实知。我悉知已，我时作是念：『此则麁思惟住，我今于此思惟止息已，当更修餘微细修住而住。』</p>
<p>「尔时，我息止麁思惟已，即更入微细思惟，多住而住。时，有三天子，极上妙色，过夜来至我所。一天子作是言：『沙门瞿昙时到。』复有一天子言：『此非时到，是时向至。』第三天子言：『非为时到，亦非时向至，此则修住，是阿罗訶寂灭耳！』」</p>
<p>佛告诸比丘：「若有正说，圣住、天住、梵住、学住、无学住、如来住，学人所不得当得，不到当到，不证当证，无学人现法乐住者，谓安那般那念，此则正说。所以者何？安那般那念者，是圣住、天住、梵住，乃至无学现法乐住。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu860' />
<p class='h2'>（八〇八）</p>
<p>如是我闻：</p>
<p>一时，佛住迦毘罗越尼拘律树园中。</p>
<p>尔时，释氏摩訶男詣尊者迦磨比丘所，礼迦磨比丘足已，退坐一面，语迦磨比丘言：「云何？尊者迦磨！学住者为即是如来住耶？为学住异、如来住异？」</p>
<p>迦磨比丘答言：「摩訶男！学住异、如来住异。摩訶男！学住者，断五盖多住。如来住者，于五盖已断已知，断其根本，如截多罗树头，更不生长，于未来世成不生法。</p>
<p>「一时，世尊住一奢能伽罗林中。尔时，世尊告诸比丘：『我欲于此一奢能伽罗林中二月坐禪，汝诸比丘勿使往来，唯除送食比丘及布萨时……』广说如前，乃至『无学现法乐住。以是故知，摩訶男！学住异、如来住异。』」</p>
<p>释氏摩訶男闻迦磨比丘所说欢喜，从座起去。</p></div>
<div class='div-jing'><a id='mulu861' />
<p class='h2'>（八〇九）</p>
<p>如是我闻：</p>
<p>一时，佛住金刚聚落跋求摩河侧萨罗梨林中。</p>
<p>尔时，世尊为诸比丘说不淨观，讚歎不淨观言：「诸比丘修不淨观，多修习者，得大果大福利。」</p>
<p>时，诸比丘修不淨观已，极厌患身，或以刀自杀，或服毒药，或绳自绞、投岩自杀，或令餘比丘杀。</p>
<p>有异比丘极生厌患恶露不淨，至鹿林梵志子所，语鹿林梵志子言：「贤首！汝能杀我者，衣鉢属汝。」</p>
<p>时，鹿林梵志子即杀彼比丘，持刀至跋求摩河边，洗刀时，有魔天住于空中，讚鹿林梵志子言：「善哉！善哉！贤首！汝得无量功德，能令诸沙门释子持戒有德，未度者度，未脱者脱，未穌息者令得穌息，未涅槃者令得涅槃，诸长利衣鉢杂物悉皆属汝。」</p>
<p>时，鹿林梵志子闻讚歎已，增恶邪见，作是念：「我今真实大作福德，令沙门释子持戒功德者，未度者度，未脱者脱，未穌息者令得穌息，未涅槃者令得涅槃，衣鉢杂物悉皆属我。」于是手执利刀，循诸房舍、诸经行处、别房、禪房，见诸比丘，作如是言：「何等沙门持戒有德，未度者我能令度，未脱者令脱，未穌息者令得穌息，未涅槃令得涅槃？」</p>
<p>时，有诸比丘厌患身者，皆出房舍，语鹿林梵志子言：「我未得度，汝当度我；我未得脱，汝当脱我；我未得穌息，汝当令我得穌息；我未得涅槃，汝当令我得涅槃。」</p>
<p>时，鹿林梵志子即以利刀杀彼比丘，次第，乃至杀六十人。</p>
<p>尔时，世尊至十五日说戒时，于众僧前坐，告尊者阿难：「何因何缘诸比丘转少、转减、转尽？」</p>
<p>阿难白佛言：「世尊为诸比丘说修不淨观，讚歎不淨观。诸比丘修不淨观已，极厌患身……」广说乃至「杀六十比丘。世尊！以是因缘故，令诸比丘转少、转减、转尽。唯愿世尊更说餘法，令诸比丘闻已，勤修智慧，乐受正法，乐住正法。」</p>
<p>佛告阿难：「是故，我今次第说，住微细住，随顺开觉，已起、未起恶不善法速令休息，如天大雨，起、未起尘能令休息。如是，比丘！修微细住，诸起、未起恶不善法能令休息，阿难！何等为微细住多修习，随顺开觉，已起、未起恶不善法能令休息？谓安那般那念住。」</p>
<p>阿难白佛：「云何修习安那般那念住，随顺开觉，已起、未起恶不善法能令休息？」</p>
<p>佛告阿难：「若比丘依止聚落……」如前广说，乃至「如灭出息念而学。」</p>
<p>佛说此经已，尊者阿难闻佛所说，欢喜奉行。</p></div>
<div class='div-jing'><a id='mulu862' />
<p class='h2'>（八一〇）</p>
<p>如是我闻：</p>
<p>一时，佛住金刚跋求摩河侧萨罗梨林中。</p>
<p>尔时，尊者阿难独一静处，思惟禪思，作如是念：「颇有一法，修习多修习，令四法满足；四法满足已，七法满足；七法满足已，二法满足？」</p>
<p>时，尊者阿难从禪觉已，往詣佛所，稽首礼足，退坐一面，白佛言：「世尊！我独一静处，思惟禪思，作是念：『颇有一法，多修习已，令四法满足，乃至二法满足？我今问世尊，宁有一法，多修习已，能令，乃至二法满足耶？』」</p>
<p>佛告阿难：「有一法，多修习已，乃至能令二法满足。何等为一法？谓安那般那念。多修习已，能令四念处满足；四念处满足已，七觉分满足；七觉分满足已，明、解脱满足。云何修安那般那念，四念处满足？是比丘依止聚落，乃至如灭出息念学。阿难！如是圣弟子入息念时如入息念学，出息念时如出息念学；若长若短，一切身行觉知，入息念时如入息念学，出息念时如出息念学；身行休息入息念时，如身行休息入息念学；身行休息出息念时，如身行休息出息念学。圣弟子尔时身身观念住，异于身者，彼亦如是随身比思惟。</p>
<p>「若有时圣弟子喜觉知，乐觉知，心行觉知，心行息觉知，入息念时如心行息入息念学，心行息出息念时如心行息出息念学。是圣弟子尔时受受观念住，若复异受者，彼亦受随身比思惟。有时圣弟子心觉知，心悦、心定、心解脱觉知，入息念时如入息念学，心解脱出息念时如心解脱出息念学，是圣弟子尔时心心观念住，若有异心者，彼亦随心比思惟。</p>
<p>「若圣弟子有时观无常、断、无欲、灭，如无常、断、无欲、灭观住学，是圣弟子尔时法法观念住异于法者，亦随法比思惟，是名修安那般那念，满足四念处。」</p>
<p>阿难白佛：「如是修习安那般那念，令四念处满足。云何修四念处，令七觉分满足？」</p>
<p>佛告阿难：「若比丘身身观念住，念住已，繫念住不忘。尔时方便修念觉分，修念觉分已，念觉分满足；念觉满足已，于法选择思量。尔时方便修择法觉分，修择法觉分已，择法觉分满足，于法选择分别思量已，得精勤方便。尔时方便修习精进觉分，修精进觉分已，精进觉分满足，方便精进已，则心欢喜。尔时方便修喜觉分，修喜觉分已，喜觉分满足，欢喜已，身心猗息。尔时方便修猗觉分，修猗觉分已，猗觉分满足，身心乐已，得三昧。尔时修定觉分，修定觉分已，定觉分满足，定觉分满足已，贪忧则灭，得平等捨。尔时方便修捨觉分，修捨觉分已，捨觉分满足，受、心、法法念处亦如是说，是名修四念处，满足七觉分。」</p>
<p>阿难白佛：「是名修四念处，满足七觉分。云何修七觉分，满足明、解脱？」</p>
<p>佛告阿难：「若比丘修念觉分，依远离、依无欲、依灭、向于捨；修念觉分已，满足明、解脱。乃至修捨觉分，依远离、依无欲、依灭、向于捨，如是修捨觉分已，明、解脱满足。阿难！是名法法相类、法法相润。如是十三法，一法为增上，一法为门，次第增进，修习满足。」</p>
<p>佛说此经已，尊者阿难闻佛所说，欢喜奉行。</p></div>
<div class='div-jing'><a id='mulu863' />
<p class='h2'>（八一一～八一二）</p>
<p>如是异比丘所问，佛问诸比丘亦如上说。</p></div>
<div class='div-jing'><a id='mulu864' />
<p class='h2'>（八一三）</p>
<p>如是我闻：</p>
<p>一时，佛住金毘罗聚落金毘林中。</p>
<p>尔时，世尊告尊者金毘罗：「我今当说精勤修习四念处。諦听，善思，当为汝说。」尔时，尊者金毘罗默然住，如是再三。</p>
<p>尔时，尊者阿难语尊者金毘罗：「今大师告汝！」如是三说。</p>
<p>尊者金毘罗语尊者阿难：「我已知。尊者阿难！我已知。尊者瞿昙！」</p>
<p>尔时，尊者阿难白佛言：「世尊！是时。世尊！是时。善逝！唯愿为诸比丘说精勤修四念处，诸比丘闻已，当受奉行。」</p>
<p>佛告阿难：「諦听，善思，当为汝说。若比丘入息念时，如入息学；乃至灭出息时，如灭出息学。尔时圣弟子念入息时，如念入息学；乃至身行止息、出息时，如身行止息、出息学。尔时圣弟子身身观念住。尔时圣弟子身身观念住已，如是知善内思惟。」</p>
<p>佛告阿难：「譬如有人乘车舆从东方颠沛而来，当于尔时践蹈诸土堆壠不？」</p>
<p>阿难白佛：「如是，世尊！」</p>
<p>佛告阿难：「如是圣弟子念<span class='corr'>入</span>息时，如入息念学，如是乃至善内思惟。若尔时圣弟子觉知喜，乃至觉知意行息学，圣弟子受受观念住；圣弟子受受观念已，如是知善内思惟。譬如有人乘车舆从南方颠沛而来，云何？阿难！当践蹈土堆壠不？」</p>
<p>阿难白佛：「如是，世尊！」</p>
<p>佛告阿难：「如是圣弟子受受观念住，知善内思惟。若圣弟子觉知心、欣悦心、定心，解脱心入息如解脱心入息学，解脱心出息如解脱心出息学。尔时圣弟子心心观念住。如是圣弟子心心观念住已，知善内思惟。譬如有人乘车舆从西方来，彼当践蹈土堆壠不？」</p>
<p>阿难白佛：「如是，世尊！」</p>
<p>佛告阿难：「如是圣弟子觉知心，乃至心解脱出息如心解脱出息学。如是圣弟子尔时心心观念住，知善内思惟，善于身受心，贪忧灭捨。尔时圣弟子法法观念住。如是圣弟子法法观念住已，知善内思惟。阿难！譬如四衢道有土堆壠，有人乘车舆从北方颠沛而来，当践蹈土堆壠不？」</p>
<p>阿难白佛：「如是，世尊！」</p>
<p>佛告阿难：「如是，圣弟子法法观念住，知善内思惟。阿难！是名比丘精勤方便修四念处。」</p>
<p>佛说此经已，尊者阿难闻佛所说，欢喜奉行。</p></div>
<div class='div-jing'><a id='mulu865' />
<p class='h2'>（八一四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当修安那般那念。修安那般那念多修习已，身不疲倦，眼亦不患，乐随顺观住，乐觉知，不染着乐。云何修安那般那念，身不疲倦，眼亦不患，乐随观住，乐觉知，不染着乐？是比丘依止聚落，乃至观灭出息时如灭出息学，是名修安那般那念，身不疲倦，眼亦不患，乐随观住，乐觉知，不染着乐。如是修安那般那念者，得大果大福利。是比丘欲求离欲、恶不善法，有觉有观，离生<span class='corr'>喜</span>乐，初禪具足住，是比丘当修安那般那念。如是修安那般那念，得大果大福利。是比丘欲求第二、第三、第四禪，慈、悲、喜、捨，空入处、识入处、无所有入处、非想非非想入处，具足三结尽，得须陀洹果；三结尽，贪、恚、痴薄，得斯陀含果；五下分结尽，得阿那含果，得无量种神通力，天耳、他心智、宿命智、生死智、漏尽智者。如是比丘当修安那般那念。如是安那般那念，得大果大福利。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu866' />
<p class='h2'>（八一五）</p>
<p>如是我闻：</p>
<p>一时，佛住舍卫国祇树给孤独园夏安居。尔时，众多上座声闻于世尊左右树下、窟中安居。时，有众多年少比丘詣佛所，稽首佛足，退坐一面。</p>
<p>佛为诸年少比丘种种说法，示、教、照、喜；示、教、照、喜已，默然住。</p>
<p>诸年少比丘闻佛所说，欢喜随喜，从座起，作礼而去。</p>
<p>诸年少比丘往詣上座比丘所，礼诸上座足已，于一面坐。</p>
<p>时，诸上座比丘作是念：「我等当摄受此诸年少比丘，或一人受一人，或一人受二、三、多人。」作是念已，即便摄受，或一人受一人，或受二、三、多人，或有上座乃至受六十人。</p>
<p>尔时，世尊十五日布萨时，于大众前敷座而坐。</p>
<p>尔时，世尊观察诸比丘已，告比丘：「善哉！善哉！我今喜诸比丘行诸正事。是故，比丘！当勤精进。」</p>
<p>于此舍卫国，满迦低月，诸处人间比丘闻世尊于舍卫国安居，满迦低月满已，作衣竟，持衣鉢，于舍卫国人间游行。渐至舍卫国，举衣鉢，洗足已，詣世尊所，稽首礼足已，退坐一面。</p>
<p>尔时，世尊为人间比丘种种说法，示、教、照、喜已，默然住。</p>
<p>尔时人间比丘闻佛说法，欢喜随喜，从座起，作礼而去。往詣上座比丘所，稽首礼足，退坐一面。</p>
<p>时，诸上座作是念：「我等当受此人间比丘，或一人受一人，或二、三，乃至多人。」即便受之，或一人受一人，或二、三，乃至有受六十人者。彼上座比丘受诸人间比丘，教诫、教授，善知先后次第。</p>
<p>尔时，世尊月十五日布萨时，于大众前敷座而坐，观察诸比丘众，告诸比丘：「善哉！善哉！诸比丘！我欣汝等所行正事，乐汝等所行正事。诸比丘！过去诸佛亦有比丘众所行正事如今此众，未来诸佛所有诸众亦当如是所行正事如今此众。所以者何？今此众中诸长老比丘，有得初禪、第二禪、第三禪、第四禪，慈、悲、喜、捨，空入处、识入处、无所有入处、非想非非想处具足住。有比丘三结尽，得须陀洹，不堕恶趣法，决定正向三菩提，七有天人往生，究竟苦边。有比丘三结尽，贪、恚、痴薄，得斯陀含。有比丘五下分结尽，得阿那含，生般涅槃，不复还生此世。有比丘得无量神通境界，天耳、他心智、宿命智、生死智、漏尽智。有比丘修不淨观，断贪欲，修慈心，断瞋恚，修无常想，断我慢，修安那般那念，断觉想。云何？比丘！修安那般那念断觉想？是比丘依止聚落，乃至观灭出息如观灭出息学，是名修安那般那念断觉想。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu867' />
<p class='h2'>（八一六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有三学。何等为三？谓增上戒学、增上意学、谓增上慧学。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「三学具足者，</div>
<div class="lg-cell">是比丘正行，</div>
</div>
<!-- end of lg-row -->
<div class="lg-row">
<div class="lg-cell">增上戒心慧，</div>
<div class="lg-cell">三法勤精进，</div>
</div>
<!-- end of lg-row -->
<div class="lg-row">
<div class="lg-cell">勇猛坚固城，</div>
<div class="lg-cell">常守护诸根。</div>
</div>
<!-- end of lg-row -->
<div class="lg-row">
<div class="lg-cell">如昼如其夜，</div>
<div class="lg-cell">如夜亦如昼，</div>
</div>
<!-- end of lg-row -->
<div class="lg-row">
<div class="lg-cell">如前如其后，</div>
<div class="lg-cell">如后亦如前，</div>
</div>
<!-- end of lg-row -->
<div class="lg-row">
<div class="lg-cell">如上如其下，</div>
<div class="lg-cell">如下亦如上。</div>
</div>
<!-- end of lg-row -->
<div class="lg-row">
<div class="lg-cell">无量诸三昧，</div>
<div class="lg-cell">映一切诸方，</div>
</div>
<!-- end of lg-row -->
<div class="lg-row">
<div class="lg-cell">是说为觉迹，</div>
<div class="lg-cell">第一清凉集，</div>
</div>
<!-- end of lg-row -->
<div class="lg-row">
<div class="lg-cell">捨离无明諍，</div>
<div class="lg-cell">其心善解脱，</div>
</div>
<!-- end of lg-row -->
<div class="lg-row">
<div class="lg-cell">我为世间觉，</div>
<div class="lg-cell">明行悉具足，</div>
</div>
<!-- end of lg-row -->
<div class="lg-row">
<div class="lg-cell">正念不忘住，</div>
<div class="lg-cell">其心得解脱，</div>
</div>
<!-- end of lg-row -->
<div class="lg-row">
<div class="lg-cell">身坏而命终，</div>
<div class="lg-cell">如灯尽火灭。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu868' />
<p class='h2'>（八一七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「亦复有三学。何等为三？谓增上戒学、增上意学、增上慧学。何等为增上戒学？若比丘住于戒波罗提木叉律仪，威仪行处具足，见微细罪则生怖畏，受持学戒。何等为增上意学？若比丘离欲、恶不善法，乃至第四禪具足住。何等为增上慧学？是比丘此苦圣諦如实知，集、灭、道圣諦如实知，是名增上慧学。」</p>
<p>尔时，世尊即说偈，如上所说。</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu869' />
<p class='h2'>（八一八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有比丘增上戒学，非增上意、增上慧学，有增上戒、增上意学，非增上慧学。圣弟子增上慧方便随顺成就住者，增上戒、增上意修习满足。如是圣弟子增上慧方便随顺成就住者，无上慧寿而活。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu870' />
<p class='h2'>（八一九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过二百五十戒，随次半月来说波罗提木叉修多罗，令彼自求学者而学，说三学，能摄诸戒。何等为三？谓增上戒学、增上意学、增上慧学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu871' />
<p class='h2'>（八二〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「何等为增上戒学？谓比丘重于戒，戒增上，不重于定，定不增上，不重于慧，慧不增上；于彼彼分细微戒，犯则随悔。所以者何？我不说彼不堪能，若彼戒随顺梵行、饶益梵行、久住梵行，如是比丘戒坚固、戒师常住、戒常随顺生，受持而学。如是知、如是见，断三结，谓身见、戒取、疑。断此三结，得须陀洹，不堕恶趣法，决定正趣三菩提，七有天人往生，究竟苦边，是名学增上戒。</p>
<p>「何等为增上意学？是比丘重于戒，戒增上，重于定，定增上，不重于慧，慧不增上；于彼彼分细微戒，乃至受持学戒。如是知、如是见，断于五下分结，谓身见、戒取、疑、贪欲、瞋恚。断此五下分结，受生般涅槃，阿那含，不还此世，是名增上意学。</p>
<p>「何等为增上慧学？是比丘重于戒，戒增上，重于定，定增上，重于慧，慧增上。彼如是知、如是见，欲有漏心解脱、有有漏心解脱、无明有漏心解脱，解脱知见：『我生已尽，梵行已立，所作已作，自知不受后有。』是名增上慧学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu872' />
<p class='h2'>（八二一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过二百五十戒，随次半月来说波罗提木叉修多罗，若彼善男子自随意所欲而学者，我为说三学。若学此三学，则摄受一切学戒。何等为三？谓增上戒学、增上意学、增上慧学。</p>
<p>「何等为增上戒学？是比丘重于戒，戒增上，不重于定，定不增上，不重于慧，慧不增上；于彼彼分细微戒，乃至受持学戒。如是知、如是见，断三结，谓身见、戒取、疑，贪、恚、痴薄，成一种子道。彼地未等觉者，名斯陀含，彼地未等觉者，名家家，彼地未等觉者，名七有，彼地未等觉者，名随法行，彼地未等觉者，名随信行，是名增上戒学。</p>
<p>「何等为增上意学？是名比丘重于戒，戒增上，重于定，定增上，不重于慧，慧不增上；于彼彼分细微戒学，乃至受持学戒。如是知、如是见，断五下分结，谓身见、戒取、疑、贪欲、瞋恚。断此五下分，能得中般涅槃。彼地未等觉者，得生般涅槃，彼地未等觉者，得无行般涅槃，彼地未等觉者，得有行般涅槃，彼地未等觉者，得上流般涅槃，是名增上意学。</p>
<p>「何等为增上慧学？是比丘重于戒，戒增上，重于定，定增上，重于慧，慧增上。如是知、如是见，欲有漏心解脱、有有漏心解脱、无明有漏心解脱，解脱知见：『我生已尽，梵行已立，所作已作，自知不受后有。』是名增上慧学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu873' />
<p class='h2'>（八二二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘具足戒住者，善摄持波罗提木叉，具足威仪行处，见细微罪，能生怖畏。比丘具足戒住，善摄持波罗提木叉，具足威仪行处，见细微罪，能生怖畏，等受学戒，令三学修习满足。何等为三？增上戒学、增上意学、增上慧学。</p>
<p>「何等为增上戒学？是比丘戒为满足，少定、少慧，于彼彼分细微戒，乃至受持戒学；彼如是知、如是见，断三结，谓身见、戒取、疑。断此三结，得须陀洹，不堕恶趣，决定正趣三菩提，七有天人往生，究竟苦边。</p>
<p>「何等为增上意学？是比丘定满足，三昧满足，少于慧，彼彼分细微戒，犯则随悔，乃至受持学戒。如是知、如是见，断五下分结，谓身见、戒取、疑、贪欲、瞋恚，断此五下分结，得生般涅槃，阿那含不复还生此世，是名增上意学。</p>
<p>「何等为增上慧学？是比丘学戒满足、定满足、慧满足。如是知、如是见，欲有漏心解脱、有有漏心解脱、无明有漏心解脱，解脱知见：『我生已尽，梵行已立，所作已作，自知不受后有。』是名增上慧学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu874' />
<p class='h2'>（八二三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘具足戒住，善摄波罗提木叉，具足威仪行处，见微细罪，能生怖畏，受持学戒住，满足三学。何等为三？谓增上戒、增上意、增上慧。</p>
<p>「何等为增上戒？是比丘戒满足，少定、少慧，于彼彼分细微戒，乃至受持学戒。如是知、如是见，断三结，贪、恚、痴薄，得一种子道。若彼地未等觉者，得斯陀含，彼地未等觉者，名家家，彼地未等觉者，得须陀洹，彼地未等觉者，得随法行，彼地未等觉者，得随信行，是名增上戒学。</p>
<p>「何等为增上意学？是比丘戒满足、定满足、少于慧，于彼彼分细微戒，乃至受持学戒。如是知、如是见，断五下分结，谓身见、戒取、疑、贪欲、瞋恚，断此五下分结，得中般涅槃，于彼未等觉者，得生般涅槃，于彼未等觉者，得无行般涅槃，于彼未等觉者，得有行般涅槃，于彼未等觉者，得上流般涅槃，是名增上意学。</p>
<p>「何等为增上慧学？是比丘学戒满足、定满足、慧满足。如是知、如是见，欲有漏心解脱、有有漏心解脱、无明漏心解脱，解脱知见：『我生已尽，梵行是立，所作已作，自知不受后有。』是名增上慧学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu875' />
<p class='h2'>（八二四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有二学。何等为二？谓上威仪学、上波罗提木叉学。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「学者学戒时，</div>
<div class="lg-cell">直道随顺行，</div>
</div>
<!-- end of lg-row -->
<div class="lg-row">
<div class="lg-cell">专审勤方便，</div>
<div class="lg-cell">善自护其身，</div>
</div>
<!-- end of lg-row -->
<div class="lg-row">
<div class="lg-cell">得初漏尽智，</div>
<div class="lg-cell">次究竟无知，</div>
</div>
<!-- end of lg-row -->
<div class="lg-row">
<div class="lg-cell">得无知解脱，</div>
<div class="lg-cell">知见悉已度。</div>
</div>
<!-- end of lg-row -->
<div class="lg-row">
<div class="lg-cell">成不动解脱，</div>
<div class="lg-cell">诸有结灭尽，</div>
</div>
<!-- end of lg-row -->
<div class="lg-row">
<div class="lg-cell">彼诸根具足，</div>
<div class="lg-cell">诸根寂静乐，</div>
</div>
<!-- end of lg-row -->
<div class="lg-row">
<div class="lg-cell">持此后边身，</div>
<div class="lg-cell">摧伏众魔怨。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu876' />
<p class='h2'>（八二五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「学戒多福利，住智慧为上，解脱坚固，念为增上。若比丘学戒福利，智慧为上，解脱坚固，念增上已，令三学满足。何等为三？谓增上戒学、增上意学、增上慧学。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「学戒随福利，</div>
<div class="lg-cell">专思三昧禪，</div>
</div>
<!-- end of lg-row -->
<div class="lg-row">
<div class="lg-cell">智慧为最上，</div>
<div class="lg-cell">现生之最后，</div>
</div>
<!-- end of lg-row -->
<div class="lg-row">
<div class="lg-cell">牟尼持后边，</div>
<div class="lg-cell">降魔度彼岸。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu877' />
<p class='h2'>（八二六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「诸比丘！何等为学戒随福利？谓大师为诸声闻制戒，所谓摄僧，极摄僧，不信者信，信者增其信，调伏恶人，慙愧者得乐住，现法防护有漏，未来得正对治，令梵行久住。如大师已为声闻制戒，谓摄僧，乃至梵行久住。如是如是学戒者，行坚固戒、恒戒、常行戒、受持学戒，是名比丘戒福利。</p>
<p>「何等智慧为上？谓大师为声闻说法，大悲哀愍，以义饶益，若安慰、若安乐、若安慰安乐。如是如是大师为诸声闻说法，大悲哀愍，以义饶益，安慰安乐。如是如是于彼彼法、彼彼处，智慧观察，是名比丘智慧为上。</p>
<p>「何等为解脱坚固？谓大师为诸声闻说法，大悲哀愍，以义饶益，安慰安乐。如是如是说彼彼法。如是彼处如是彼处得解脱乐，是名比丘坚固解脱。</p>
<p>「何等为比丘念增上？未满足戒身者，专心繫念安住，未观察者，于彼彼处智慧繫念安住，已观察者，于彼彼处重念安住，未触法者，于彼彼处解脱念安住，已触法者，于彼彼处解脱念安住，是名比丘正念增上。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「学戒随福利，</div>
<div class="lg-cell">专思三昧禪，</div>
</div>
<!-- end of lg-row -->
<div class="lg-row">
<div class="lg-cell">智慧为最上，</div>
<div class="lg-cell">现生最后边，</div>
</div>
<!-- end of lg-row -->
<div class="lg-row">
<div class="lg-cell">牟尼持后边，</div>
<div class="lg-cell">降魔度彼岸。」</div>
</div><!-- end of lg --></div>
<p>佛说是经已，诸比丘闻佛所说，欢喜奉行。</p>
<p>尸婆迦修多罗，如后，佛当说。</p>
<p>如是阿难陀比丘及异比丘所问、佛问诸比丘三经，亦如上说。</p></div>
<div class='div-jing'><a id='mulu878' />
<p class='h2'>（八二七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「譬如田夫有三种作田，随时善作。何等为三？谓彼田夫随时耕磨，随时溉灌，随时下种。彼田夫随时耕磨、溉灌、下种已，不作是念：『欲令今日生长，今日果实，今日成熟，若明日、后日也。』诸比丘！然彼长者耕田、溉灌、下种已，不作是念：『今日生长、果实、成熟，若明日、若复后日。』而彼种子已入地中，则自随时生长，果实成熟。如是，比丘于此三学随时善学？谓善戒学、善意学、善慧学已，不作是念：『欲令我今日得不起诸漏，心善解脱，若明日、若后日。』不作是念：『自然神力能令今日，若明日、后日，不起诸漏，心善解脱。』彼已随时增上戒学、增上意学、增上慧学已，随彼时节，自得不起诸漏，心善解脱。</p>
<p>「譬如，比丘！伏鷄生卵，若十乃至十二，随时消息，冷暖爱护。彼伏鷄不作是念：『我今日，若明日、后日，当以口啄，若以瓜刮，令其儿安隐得生。』然其伏鷄善伏其子，爱护随时，其子自然安隐得生。如是，比丘善学三学，随其时节，自得不起诸漏，心善解脱。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu879' />
<p class='h2'>（八二八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「譬如驴随群牛而行，而作是念：『我作牛声。』然其彼形亦不似牛，色亦不似牛，声出不似，随大群牛，谓<span class='corr'>己</span>是牛，而作牛鸣，而去牛实远。如是，有一愚痴男子违律犯戒，随逐大众，言：『我是比丘。我是比丘。』而不学习胜欲增上戒学、增上意学、增上慧学，随逐大众，自言：『我是比丘。我是比丘。』其实去比丘大远。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「同蹄无角兽，</div>
<div class="lg-cell">四足具声口，</div>
</div>
<!-- end of lg-row -->
<div class="lg-row">
<div class="lg-cell">随逐<span class="corr">大</span>群牛，</div>
<div class="lg-cell">常以为等侣。</div>
</div>
<!-- end of lg-row -->
<div class="lg-row">
<div class="lg-cell">形亦非牛类，</div>
<div class="lg-cell">不能作牛声，</div>
</div>
<!-- end of lg-row -->
<div class="lg-row">
<div class="lg-cell">如是愚痴人，</div>
<div class="lg-cell">不随繫心念。</div>
</div>
<!-- end of lg-row -->
<div class="lg-row">
<div class="lg-cell">于善逝教诫，</div>
<div class="lg-cell">无欲勤方便，</div>
</div>
<!-- end of lg-row -->
<div class="lg-row">
<div class="lg-cell">懈怠心轻慢，</div>
<div class="lg-cell">不获无上道。</div>
</div>
<!-- end of lg-row -->
<div class="lg-row">
<div class="lg-cell">如驴在群牛，</div>
<div class="lg-cell">去牛常自远，</div>
</div>
<!-- end of lg-row -->
<div class="lg-row">
<div class="lg-cell">彼虽随大众，</div>
<div class="lg-cell">内行常自乖。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu880' />
<p class='h2'>（八二九）</p>
<p>如是我闻：</p>
<p>一时，佛住跋耆聚落，尊者跋耆子侍佛左右。</p>
<p>尔时，尊者跋耆子詣佛所，稽首礼足，退住一面，白佛言：「世尊！佛说过二百五十戒，令族姓子随次半月来说波罗提木叉修多罗，令诸族姓子随欲而学。然今，世尊！我不堪能随学而学。」</p>
<p>佛告跋耆子：「汝堪能随时学三学不？」</p>
<p>跋耆子白佛言：「堪能，世尊！」</p>
<p>佛告跋耆子：「汝当随时增上戒学、增上意学、增上慧学。随时精勤增上戒学、增上意学、增上慧学已，不久当得尽诸有漏，无漏心解脱、慧解脱，现法自知作证：『我生已尽，梵行已立，所作已作，自知不受后有。』」</p>
<p>尔时，尊者跋耆子闻佛所说，欢喜随喜，作礼而去。</p>
<p>尔时，尊者跋耆子受佛教诫、教授已，独一静处，专精思惟……如上说，乃至「心善解脱，得阿罗汉。」</p>
<p class='juan'>杂阿含经卷第二十九</p></div></div>
</div><!-- end of div[@id='body'] -->
</body></html>
