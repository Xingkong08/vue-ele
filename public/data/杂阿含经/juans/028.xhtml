<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu800' />杂阿含经卷第二十八</p><p class="byline">宋天竺三藏求那跋陀罗译</p><a id='mulu801' />
<div class='div-jing'><a id='mulu802' />
<p class='h2'>（七四八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「如日出前相，谓明相初光。如是比丘正尽苦边、究竟苦边前相者，所谓正见。彼正见者，能起正志、正语、正业、正命、正方便、正念、正定。起定正受故，圣弟子心正解脱贪欲、瞋恚、愚痴，如是心善解脱。圣弟子得正知见：『我生已尽，梵行已立，所作已作，自知不受后有。』」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu803' />
<p class='h2'>（七四九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若无明为前相，故生诸恶不善法。时，随生无惭、无愧；无惭、无愧生已，随生邪见；邪见生已，能起邪志、邪语、邪业、邪命、邪方便、邪念、邪定。若起明为前相，生诸善法。时，惭愧随生，惭愧生已，能生正见，正见生已，起正志、正语、正业、正命、正方便、正念、正定，次第而起。正定起已，圣弟子得正解脱贪欲、瞋恚、愚痴。如是圣弟子得正解脱已，得正知见：『我生已尽，梵行已立，所作已作，自知不受后有。』」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu804' />
<p class='h2'>（七五〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘！诸恶不善法，比丘，一切皆以无明为根本，无明集、无明生、无明起。所以者何？无明者无知，于善、不善法不如实知，有罪、无罪，下法、上法，染污，不染污，分别、不分别，缘起、非缘起不如实知；不如实知故，起于邪见，起于邪见已，能起邪志、邪语、邪业、邪命、邪方便、邪念、邪定。</p>
<p>「若诸善法生，一切皆明为根本，明集、明生、明起。明，于善、不善法如实知者，罪、无罪，亲近、不亲近，卑法、胜法，秽污、白淨，有分别、无分别，缘起、非缘起悉如实知，如实知者，是则正见。正见者，能起正志、正语、正业、正命、正方便、正念、正定。正定起已，圣弟子得正解脱贪、恚、痴，贪、恚、痴解脱已，是圣弟子得正智见：『我生已尽，梵行已立，所作已作，自知不受后有。』」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu805' />
<p class='h2'>（七五一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若在家、若出家而起邪事者，我所不说。所以者何？若在家、出家而起邪事者，则不乐正法。何等为邪事？谓邪见，乃至邪定，若在家、出家而起正事，我所讚歎。所以者何？起正事者，则乐正法，善于正法。何等为正事？谓正见，乃至正定。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「在家及出家，</div>
<div class="lg-cell">而起邪事者，</div>
</div>
<!-- end of lg-row -->
<div class="lg-row">
<div class="lg-cell">彼则终不乐，</div>
<div class="lg-cell">无上之正法，</div>
</div>
<!-- end of lg-row -->
<div class="lg-row">
<div class="lg-cell">在家及出家，</div>
<div class="lg-cell">而起正事者，</div>
</div>
<!-- end of lg-row -->
<div class="lg-row">
<div class="lg-cell">彼则常心乐，</div>
<div class="lg-cell">无上之正法。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu806' />
<p class='h2'>（七五二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，迦摩比丘詣佛所，稽首佛足，退坐一面，白佛言：「世尊！所谓欲者。云何为欲？」</p>
<p>佛告迦摩：「欲，谓五欲功德。何等为五？谓眼识明色，可爱、可意、可念，长养欲乐。如是耳、鼻、舌、身识触，可爱、可意、可念，长养欲乐，是名为欲。然彼非欲，于彼贪着者，是名为欲。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「世间杂五色，</div>
<div class="lg-cell">彼非为爱欲，</div>
</div>
<!-- end of lg-row -->
<div class="lg-row">
<div class="lg-cell">贪欲觉想者，</div>
<div class="lg-cell">是则士夫欲，</div>
</div>
<!-- end of lg-row -->
<div class="lg-row">
<div class="lg-cell">众色常住世，</div>
<div class="lg-cell">行者断心欲。」</div>
</div><!-- end of lg --></div>
<p>迦摩比丘白佛言：「世尊！宁有道有迹，断此爱欲不？」</p>
<p>佛告比丘：「有八正道，能断爱欲，谓正见、正志、正语、正业、正命、正方便、正念、正定。」</p>
<p>佛说此经已，迦摩比丘闻佛所说，欢喜奉行。</p></div>
<div class='div-jing'><a id='mulu807' />
<p class='h2'>（七五三）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有比丘名阿梨瑟吒，詣佛所，稽首佛足，退坐一面，白佛言：「世尊！所谓甘露者。云何名为甘露？」</p>
<p>佛告阿梨瑟吒：「甘露者，界名说，然我为有漏尽者，现说此名。」</p>
<p>阿梨瑟吒比丘白佛言：「世尊！有道有迹，修习多修习，得甘露法不？」</p>
<p>佛告比丘：「有，所谓八圣道分——谓正见乃至正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu808' />
<p class='h2'>（七五四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，尊者舍利弗詣佛所，稽首佛足，退坐一面，白佛言：「世尊！所谓贤圣等三昧根本众具。云何为贤圣等三昧根本众具？」</p>
<p>佛告舍利弗：「谓七正道分为贤圣等三昧，为根本，为众具。何等为七？谓正见、正志、正语、正业、正命、正方便、正念。舍利弗！于此七道分为基业已，得一其心，是名贤圣等三昧根本众具。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu809' />
<p class='h2'>（七五五～七）</p>
<p>如上三经。如是佛问诸比丘三经亦如是说。</p></div>
<div class='div-jing'><a id='mulu810' />
<p class='h2'>（七五八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「无母子畏，有母子畏。愚痴无闻凡夫所说，而不能知无母子畏，有母子畏。</p>
<p>「诸比丘！有三种无母子畏，愚痴无闻凡夫所说。何等为三？诸比丘！有时兵凶乱起，残害国土，随流波迸，子失其母，母失其子，是名第一无母子畏，愚痴无闻凡夫所说。</p>
<p>「复次，比丘！有时大火卒起，焚烧城邑聚落，人民驰走，母子相失，是名第二无母子畏，愚痴无闻凡夫所说。</p>
<p>「复次，比丘！有时山中大雨，洪水流出，漂没聚落，人民驰走，母子相失，是名第三无母子畏，愚痴无闻凡夫所说。</p>
<p>「然此等畏，是有母子畏，愚痴无闻凡夫说名无母子畏。彼有时兵凶乱起，残害国土，随流波迸，母子相失，或时于彼母子相见，是名第一有母子畏，愚痴无闻凡夫说名无母子畏。</p>
<p>「复次，大火卒起，焚烧城邑聚落，人民驰走，母子相失，或复相见，是名第二有母子畏，愚痴无闻凡夫说名无母子畏。</p>
<p>「复次，山中大雨，洪水流出，漂没聚落，此人驰走，母子相失，或寻相见，是名第三有母子畏，愚痴无闻凡夫说名无母子畏。</p>
<p>「比丘！有三种无母子畏，是我自觉成三菩提之所记说。何等为三？若比丘！子若老时，无母能语：『子！汝莫老，我当代汝。』其母老时，亦无子语：『母！令莫老，我代之老。』是名第一无母子畏，我自觉成三菩提之所记说。</p>
<p>「复次，比丘！有时子病，母不能语：『子！令莫病，我当代汝。』母病之时，子亦不能语：『母！莫病，我当代母。』是名第二无母子畏，我自觉成三菩提之所记说。</p>
<p>「复次，子若死时，无母能语：『子！令莫死，我今代汝。』母若死时，无子能语：『母！令莫死，我当代母。』是名第三无母子畏，我自觉成三菩提之所记说。」</p>
<p>诸比丘白佛：「有道有迹，修习多修习，断前三种有母子畏，断后三种无母子畏不？」</p>
<p>佛告比丘：「有道有迹，断彼三畏。何等为道。何等为迹，修习多修习，断前三种有母子畏，断后三种无母子畏？谓八圣道分，正见、正志、正语、正业、正命、正方便、正念、正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu811' />
<p class='h2'>（七五九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有三受，无常、有为、心所缘生。何等为三？谓乐受、苦受、不苦不乐受。」</p>
<p>诸比丘白佛：「世尊！有道有迹，修习多修习，断此三受不？」</p>
<p>佛告比丘：「有道有迹，修习多修习，断此三受。何等为道，何等为迹，修习多修习，断此三受？」</p>
<p>佛告比丘：「谓八圣道，正见、正志、正语、正业、正命、正方便、正念、正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu812' />
<p class='h2'>（七六〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「世有三法，不可喜、不可爱、不可念。何等为三？谓老、病、死，此三法不可喜、不可爱、不可念。世间若无此三法不可喜、不可爱、不可念者，无有如来、应、等正觉出于世间，世间亦不知有如来说法教诫、教授。以世间有此三法不可喜、不可爱、不可念故，如来、应、等正觉出于世间，世间知有如来说法教诫、教授。」</p>
<p>诸比丘白佛：「有道有迹，断此三法不可喜、不可爱、不可念者不？」</p>
<p>佛告比丘：「有道有迹，修习多修习，断此三法不可喜、不可爱、不可念。何等为道？何等为迹？修习多修习，断此三法不可喜、不可爱、不可念？谓八圣道，正见、正志、正语、正业、正命、正方便、正念、正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu813' />
<p class='h2'>（七六一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我当说学及无学。諦听，善思念之。何等为学？谓学正见成就，学正志、正语、正业、正命、正方便、正念、正定成就，是名为学。何等为无学？谓无学正见成就，无学正志、正语、正业、正命、正方便、正念、正定成就，是名无学。」</p>
<p>佛说此经已，诸比丘闻佛所说，欢喜奉行。</p>
<p>如学、无学，如是正士、如是大士，亦如是说。</p></div>
<div class='div-jing'><a id='mulu814' />
<p class='h2'>（七六二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我当说圣漏尽。云何为圣漏尽？谓无学正见成就，乃至无学正定成就，是名圣漏尽。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu815' />
<p class='h2'>（七六三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我今当说八圣道分。何等为八？谓正见、正志、正语、正业、正命、正方便、正念、正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu816' />
<p class='h2'>（七六四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我今当说修八圣道。諦听，善思。何等为修八圣道？是比丘修正见，依远离、依无欲、依灭、向于捨，修正志、正语、正业、正命、正方便、正念、正定，依远离、依无欲、依灭、向于捨，是名修八圣道。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu817' />
<p class='h2'>（七六五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我今当说比丘过去已修八圣道，未来当修八圣道。」乃至……。</p>
<p>诸比丘闻佛所说，欢喜奉行。</p></div>
<div class='div-jing'><a id='mulu818' />
<p class='h2'>（七六六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘正见清淨鲜白，无诸过患，离诸烦恼，未起不起，唯除佛所调伏，乃至正定亦如是说。若正见清淨鲜白，无诸过患，离诸烦恼，未起能起，乃至正定亦如是说。」</p>
<p>佛说此经已，诸比丘闻佛所说，欢喜奉行。</p>
<p>如除佛所说，除善逝所说，亦如上说。</p></div>
<div class='div-jing'><a id='mulu819' />
<p class='h2'>（七六七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「说不善聚者，谓五盖，是为正说。所以者何？纯一不善聚者，所谓五盖。何等为五？谓贪欲盖，瞋恚、眠睡、掉悔、疑盖。说善法聚者，所谓八圣道，是名正说。所以者何？纯一满淨善聚者，谓八圣道。何等为八？谓正见、正志、正语、正业、正命、正方便、正念、正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu820' />
<p class='h2'>（七六八）</p>
<p>如是我闻：</p>
<p>一时，佛住王舍城山谷精舍。</p>
<p>时，尊者阿难独一静处，作如是念：「半梵行者，谓善知识、善伴党、善随从。」乃至。佛告阿难：「纯一满淨具梵行者，谓善知识。所以者何？我为善知识故，令诸众生修习正见，依远离、依无欲、依灭、向于捨，乃至修正定，依远离、依无欲、依灭、向于捨。」</p>
<p>佛说此经已，尊者阿难闻佛所说，欢喜奉行。</p></div>
<div class='div-jing'><a id='mulu821' />
<p class='h2'>（七六九）</p>
<p>如是我闻：</p>
<p>一时，佛住舍卫国祇树给孤独园。尔时，尊者阿难晨朝着衣持鉢，入舍卫城乞食。</p>
<p>时，有生闻婆罗门乘白马车，众多年少翼从，白马、白车、白控、白鞭，头着白帽、白伞盖，手执白拂，着白衣服、白瓔珞，白香涂身，翼从皆白，出舍卫城，欲至林中教授读诵，众人见之咸言：「善乘！善乘！谓婆罗门乘。」</p>
<p>时，尊者阿难见婆罗门眷属、众具一切皆白，见已，入城乞食。还精舍，举衣鉢，洗足已，往詣佛所，稽首礼足，退坐一面，白佛言：「世尊！今日晨朝着衣持鉢，入舍卫城乞食，见生闻婆罗门乘白马车，眷属、众具一切皆白，众人唱言：『善乘！善乘！谓婆罗门乘。』云何？世尊！于正法、律，为是世人乘？为是婆罗门乘？」</p>
<p>佛告阿难：「是世人乘，非我法、律婆罗门乘也。阿难！我正法、律乘、天乘、婆罗门乘、大乘，能调伏烦恼军者，諦听，善思，当为汝说。阿难！何等为正法、律乘、天乘、婆罗门乘、大乘，能调伏烦恼军者？谓八正道——正见乃至正定。阿难！是名正法、律乘、天乘、梵乘、大乘，能调伏烦恼军者。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「信戒为法軛，</div>
<div class="lg-cell">惭愧为长縻，</div>
</div>
<!-- end of lg-row -->
<div class="lg-row">
<div class="lg-cell">正念善护持，</div>
<div class="lg-cell">以为善御者，</div>
</div>
<!-- end of lg-row -->
<div class="lg-row">
<div class="lg-cell">捨三昧为辕，</div>
<div class="lg-cell">智慧精进轮，</div>
</div>
<!-- end of lg-row -->
<div class="lg-row">
<div class="lg-cell">无着忍辱鎧，</div>
<div class="lg-cell">安隐如法行，</div>
</div>
<!-- end of lg-row -->
<div class="lg-row">
<div class="lg-cell">直进不退还，</div>
<div class="lg-cell">永之无忧处，</div>
</div>
<!-- end of lg-row -->
<div class="lg-row">
<div class="lg-cell">智士乘战车，</div>
<div class="lg-cell">摧伏无智怨。」</div>
</div><!-- end of lg --></div></div>
<div class='div-jing'><a id='mulu822' />
<p class='h2'>（七七〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「应离邪见，应断邪见，若邪见不可断者，我终不说应离、断邪见。以邪见可断故，我说比丘当离邪见。若不离邪见者，邪见当作非义不饶益苦，是故我说当离邪见。如是邪志、邪语、邪业、邪命、邪方便、邪念、邪定亦如是说。</p>
<p>「诸比丘！离邪见已，当修正见，若不得修正见者，我终不说修习正见。以得修正见故，我说比丘应修正见。若不修正见者，当作非义不饶益苦，以不修正见，作非义不饶益苦故，是故我说当修正见，以义饶益，常得安乐。是故，比丘！当修正见。如是正志、正语、正业、正命、正方便、正念、正定亦如是说。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu823' />
<p class='h2'>（七七一）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有生闻婆罗门来詣佛所，与世尊面相问讯慰劳，问讯慰劳已，退坐一面，白佛言：「瞿昙！谓非彼岸及彼岸。瞿昙！云何非彼岸？云何彼岸？」</p>
<p>佛告婆罗门：「邪见者，非彼岸。正见者，是彼岸。邪志、邪语、邪业、邪命、邪方便、邪念、邪定非彼岸。正见是彼岸，正志、正语、正业、正命、正方便、正念、正定是彼岸。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「希有诸人民，</div>
<div class="lg-cell">能度于彼岸，</div>
</div>
<!-- end of lg-row -->
<div class="lg-row">
<div class="lg-cell">一切诸世间，</div>
<div class="lg-cell">徘徊游此岸。</div>
</div>
<!-- end of lg-row -->
<div class="lg-row">
<div class="lg-cell">于此正法律，</div>
<div class="lg-cell">能善随顺者，</div>
</div>
<!-- end of lg-row -->
<div class="lg-row">
<div class="lg-cell">斯等能度彼，</div>
<div class="lg-cell">生死难度岸。」</div>
</div><!-- end of lg --></div>
<p>时，生闻婆罗门闻佛所说，欢喜随喜，从座起去。</p></div>
<div class='div-jing'><a id='mulu824' />
<p class='h2'>（七七二～四）</p>
<p>如是，异比丘问尊者阿难、问佛、问诸比丘，此三经亦如上说。</p></div>
<div class='div-jing'><a id='mulu825' />
<p class='h2'>（七七五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于内法中，我不见一法能令未生恶不善法生，已生者重生令增广，如说不正思惟者。诸比丘！不正思惟者，未起邪见令起，已起重生令增广。如是邪志、邪语、邪业、邪命、邪方便、邪念、邪定亦如是说。</p>
<p>「诸比丘！于内法中，我不见一法令未生恶不善法不生，已生恶不善法令灭，如说正思惟者。诸比丘！正思惟者，未生邪见令不生，已生者令灭，如邪见，邪志、邪语、邪业、邪命、邪方便、邪念、邪定亦如是说。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu826' />
<p class='h2'>（七七六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于内法中，我不见一法，未生善法不生，已生善法令退，如说不正思惟者。诸比丘！不正思惟者，未生正见令不生，已生正见令退。如是未生正志、正语、正业、正命、正方便、正念、正定令不生，已生者令退。</p>
<p>「诸比丘！于内法中，我不见一法令未生善法令生，已生善法重生令增广，如说正思惟者。诸比丘！正思惟者，未生正见令生，已生正见重生令增广。如是未生正志、正语、正业、正命、正方便、正念、正定令生、已生者重生令增广。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu827' />
<p class='h2'>（七七七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于内法中，我不见一法令未生恶不善法生，已生恶不善法重生令增广，未生善法不生，已生者令退，所谓不正思惟。诸比丘！不正思惟者，未生邪见令生，已生者重生令增广，未生正见不生，已生者令退。如是未生邪志、邪语、邪业、邪命、邪方便、邪念、邪定令生，已生者重生令增广；未生正志、正语、正业、正命、正方便、正念、正定不生，已生者令退。</p>
<p>「诸比丘！我于内法中，不见一法，未生恶不善法令不生，已生恶不善法令灭，未生善法令生，已生善法重生令增广，如说正思惟。诸比丘！正思惟者，令未生邪见不生，已生邪见令灭，未生正见令生，已生正见重生令增广。如是未生邪志、邪语、邪业、邪命、邪方便、邪念、邪定令不生，已生者令灭，未生正志、正语、正业、正命、正方便、正念、正定令生，已生者重生令增广。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu828' />
<p class='h2'>（七七八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于外法中，我不见一法令未生恶不善法生，已生恶不善法重生令增广，如说恶知识、恶伴党、恶随从。诸比丘！恶知识、恶伴党、恶随从者，能令未生邪见令生，已生邪见重生令增广。如是未生邪志、邪语、邪业、邪命、邪方便、邪念、邪定令生，已生者重生令增广。</p>
<p>「诸比丘！外法中，我不见一法令未生恶不善法不生，已生恶不善法令灭，如说善知识、善伴党、善随从。诸比丘！善知识、善伴党、善随从，能令未生邪见不生，已生邪见令灭；未生邪志、邪语、邪业、邪命、邪方便、邪念、邪定不生，已生者令灭。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu829' />
<p class='h2'>（七七九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于外法中，我不见一法能令未生善法生，已生善法重生令增广，如说善知识、善伴党、善随从。诸比丘！善知识、善伴党、善随从者，能令未生正见生，已生正见重生令增广。如是未生正志、正语、正业、正命、正方便、正念、正定令生，已生者重生令增广。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu830' />
<p class='h2'>（七八〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于外法中，我不见一法能令未生恶不善法生，已生恶不善法重生令增广，未生善法不生，已生善法令灭，如说恶知识、恶伴党、恶随从。诸比丘！恶知识、恶伴党、恶随从者，能令未生邪见令生，已生邪见者重生令增广。未生正见不生，已生正见令退。如是未生邪志、邪语、邪业、邪命、邪方便、邪念、邪定令生，已生者重生令增广。未生正志、正语、正业、正命、正方便、正念、正定令不生，已生者令退。</p>
<p>「诸比丘！于外法中，我不见一法能令未生恶不善法生，已生恶不善法令灭，未生善法令生，已生善法重生令增广，如说善知识、善伴党、善随从。诸比丘！善知识、善伴党、善随从，能令未生邪见不生，已生邪见令灭，未生正见令生，已生正见重生令增广。如是未生邪志、邪语、邪业、邪命、邪方便、邪念、邪定令不生，已生者令灭，未生正志、正语、正业、正命、正方便、正念、正定令生，已生者重生令增广。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu831' />
<p class='h2'>（七八一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于内法中，我不见一法能令未生恶不善法生，已生者重生令增广，未生善法不生，已生者令退，如说不正思惟。诸比丘！不正思惟者，能令未生邪见生，已生邪见令重生增广，未生正见不生，已生正见令退。</p>
<p>「诸比丘！于内法中，我不见一法能令未生恶不善法不生，已生恶不善法令灭，未生善法令生，已生善法重生令增广，如说正思惟。诸比丘！正思惟者，能令未生邪见不生，已生者令灭，未生正见令生，已生者重生令增广。」</p>
<p>佛说此经已，诸比丘闻佛所说，欢喜奉行。</p>
<p>如说邪见、正见，如是邪志、正志，邪语、正语，邪业、正业，邪命、正命，邪方便、正方便，邪念、正念，邪定、正定七经如上说。</p>
<p>如内法八经，如是外法八经，亦如是说。</p></div>
<div class='div-jing'><a id='mulu832' />
<p class='h2'>（七八二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有非法、是法。諦听，善思，当为汝说。何等为非法、是法？谓邪见非法、正见是法，乃至邪定非法、正定是法。」</p>
<p>佛说此经已，诸比丘闻佛所说，欢喜奉行。</p>
<p>如非法、是法，如是非律、正律，非圣、是圣，不善法、善法，非习法、习法，非善哉法、善哉法，黑法、白法，非义、正义，卑法、胜法，有罪法、无罪法，应去法、不去法，一一经皆如上说。</p></div>
<div class='div-jing'><a id='mulu833' />
<p class='h2'>（七八三）</p>
<p>如是我闻：</p>
<p>一时，佛住拘睒弥国瞿师罗园。尔时，尊者阿难亦在彼住。</p>
<p>有异婆罗门来詣尊者阿难所，与尊者阿难共相问讯慰劳，问讯慰劳已，退坐一面，白尊者阿难：「欲有所问，宁有闲暇为记说不？」</p>
<p>阿难答言：「随汝所问，知者当答。」</p>
<p>婆罗门问：「尊者阿难！何故于沙门瞿昙所出家修梵行？」</p>
<p>阿难答言：「婆罗门！为断故。」</p>
<p>复问：「断何等？」</p>
<p>答言：「贪欲断，瞋恚、愚痴断。」</p>
<p>又问：「阿难！有道有迹，能断贪欲、瞋恚、愚痴耶？」</p>
<p>阿难答言：「有，谓八圣道，正见、正志、正语、正业、正命、正方便、正念、正定。」</p>
<p>婆罗门言：「阿难！贤哉之道！贤哉之迹！修习多修习，能断斯等贪欲、恚、痴。」</p>
<p>尊者阿难说是法时，彼婆罗门闻其所说，欢喜随喜，从座起去。</p>
<p>如断贪、恚、痴。如是调伏贪、恚、痴，及得涅槃，及厌离，及不趣涅槃，及沙门义，及婆罗门义，及解脱，及苦断，及究竟苦边，及正尽苦，一一经皆如上说。</p></div>
<div class='div-jing'><a id='mulu834' />
<p class='h2'>（七八四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有邪、有正。諦听，善思，当为汝说。何等为邪？谓邪见，乃至邪定。何等为正？谓正见，乃至正定。何等为正见？谓说有施、有说、有斋，有善行、有恶行，有善恶行果报，有此世、有他世，有父母、有众生生，有阿罗汉善到、善向，有此世、他世自知作证具足住：『我生已尽，梵行已立，所作已作，自知不受后有。』何等为正志？谓出要志、无恚志、不害志。何等为正语？谓离妄语、离两舌、离恶口、离綺语。何等为正业？谓离杀、盗、婬。何等为正命？谓如法求衣服、饮食、卧具、汤药，非不如法。何等为正方便？谓欲、精进、方便、出离、勤竞、堪能常行不退。何等为正念？谓念随顺，念不妄、不虚。何等为正定？谓住心不乱、坚固、摄持、寂止、三昧、一心。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu835' />
<p class='h2'>（七八五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「何等为正见？谓正见有二种，有正见，是世、俗，有漏、有取，转向善趣；有正见，是圣、出世间，无漏、无取，正尽苦，转向苦边。何等为正见有漏、有取，向于善趣？若彼见有施、有说，乃至知世间有阿罗汉，不受后有，是名世间正见，世、俗，有漏、有取，向于善趣。何等为正见是圣、出世间，无漏、不取，正尽苦，转向苦边？谓圣弟子苦苦思惟，集、灭、道道思惟，无漏思惟相应，于法选择，分别推求，觉知黠慧，开觉观察，是名正见是圣、出世间，无漏、不取，正尽苦，转向苦边。何等为正志？谓正志二种。有正志世、俗，有漏、有取，向于善趣；有正志，是圣、出世间，无漏、不取，正尽苦，转向苦边。何等为正志有世、俗，有漏、有取，向于善趣？谓正志出要觉、无恚觉、不害觉，是名正志世、俗，有漏、有取，向于善趣。何等为正志是圣、出世间，无漏、不取，正尽苦，转向苦边？谓圣弟子苦苦思惟，集、灭、道道思惟，无漏思惟相应心法，分别自决意解，计数立意，是名正志是圣、出世间，无漏、不取，正尽苦，转向苦边。</p>
<p>「何等为正语？正语有二种。有正语，世、俗，有漏、有取，向于善趣；有正语，是圣、出世间，无漏、不取，正尽苦，转向苦边。何等为正语世、俗，有漏、有取，向于善趣？谓正语离妄语、两舌、恶口、綺语，是名正语世、俗，有漏、有取，向于善趣。何等正语是圣、出世间，无漏、不取，正尽苦，转向苦边？谓圣弟子苦苦思惟，集、灭、道道思惟，除邪命，念口四恶行、诸餘口恶行，离于彼，无漏、远离、不着，固守、摄持不犯，不度时节，不越限防，是名正语是圣、出世间，无漏、不取，正尽苦，转向苦边。</p>
<p>「何等为正业？正业有二种。有正业，世、俗，有漏、有取，向于善趣；有正业，是圣、出世间，无漏、不取，正尽苦，转向苦边。何等为正业世、俗，有漏、有取，转向善趣？谓离杀、盗、婬，是名正业世、俗，有漏、有取，转向善趣。何等为正业是圣、出世间，无漏、不取，正尽苦，转向苦边。谓圣弟子苦苦思惟，集、灭、道道思惟，除邪命，念身三恶行、诸餘身恶行数，无漏、心不乐着，固守、执持不犯，不度时节，不越限防，是名正业是圣、出世间，无漏、不取，正尽苦，转向苦边。</p>
<p>「何等为正命？正命有二种。有正命，是世、俗，有漏、有取，转向善趣；有正命，是圣、出世间，无漏、不取，正尽苦，转向苦边。何等为正命世、俗，有漏、有取，转向善趣？谓如法求衣食、卧具、随病汤药，非不如法，是名正命世、俗，有漏、有取，转向善趣。何等为正命是圣、出世间，无漏、不取，正尽苦，转向苦边？谓圣弟子苦苦思惟，集、灭、道道思惟，于诸邪命无漏、不乐着，固守、执持不犯，不越时节，不度限防，是名正命是圣、出世间，无漏、不取，正尽苦，转向苦边。</p>
<p>「何等为正方便？正方便有二种。有正方便，世、俗，有漏、有取，转向善趣；有正方便，是圣、出世间，无漏、不取，正尽苦，转向苦边。何等为正方便世、俗，有漏、有取，转向善趣？谓欲、精进、方便超出、坚固建立，堪能造作精进、心法摄受、常、不休息，是名正方便世、俗，有漏、有取，转向善趣。何等为正方便是圣、出世间，无漏、不取，尽苦，转向苦边？谓圣弟子苦苦思惟，集、灭、道道思惟，无漏忆念相应心法，欲、精进、方便、勤踊，超出、建立坚固、堪能造作精进，心法摄受、常、不休息，是名正方便是圣、出世间，无漏、不取，正尽苦，转向苦边。</p>
<p>「何等为正念？正念有二种。世、俗，有漏、有取，转向善趣；有正念，是圣、出世间，无漏、不取，正尽苦，转向苦边。何等为正念世、俗，有漏、有取，转向善趣？若念、随念、重念、忆念，不妄、不虚，是名正念世、俗，有漏、有取，正向善趣。何等为正念是圣、出世间，无漏、不取，转向苦边？谓圣弟子苦苦思惟，集、灭、道道思惟，无漏思惟相应，若念、随念、重念、忆念，不妄、不虚，是名正念是圣、出世间，无漏、不取，转向苦边。</p>
<p>「何等为正定？正定有二种。有正定，世、俗，有漏、有取，转向善趣；有正定，是圣、出世间，无漏、不取，正尽苦，转向苦边。何等为正定世、俗，有漏、有取，转向善趣？若心住不乱、不动、摄受、寂止、三昧、一心，是名正定世、俗，有漏、有取，转向善趣。何等为正定是圣、出世间，无漏、不取，正尽苦，转向苦边？谓圣弟子苦苦思惟，集、灭、道道思惟，无漏思惟相应心法住，不乱、不散、摄受、寂止、三昧、一心，是名正定是圣、出世间，无漏、不取，正尽苦，转向苦边。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu836' />
<p class='h2'>（七八六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「若比丘心向邪者，违背于法，不乐于法；若向正者，心乐于法，不违于法。何等为邪？谓邪见，乃至邪定。何等为正？谓正见，乃至正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu837' />
<p class='h2'>（七八七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「向邪者违于法，不乐于法，向正者乐于法，不违于法。何等为向邪者违于法，不乐于法？谓邪见人身业如所见，口业如所见，若思、若欲、若愿、若为，彼皆随顺，一切得不爱果，不念、不可意果。所以者何？以见恶故，谓邪见。邪见者，起邪志、邪语、邪业、邪命、邪方便、邪念、邪定，是向邪者违于法，不乐于法。</p>
<p>「何等为向正者乐于法，不违于法？谓正见人若身业随所见，若口业、若思、若欲、若愿、若为，悉皆随顺，得可爱、可念、可意果。所以者何？以见正故？谓正见。正见者，能起正志、正语、正业、正命、正方便、正念、正定，是名向正者乐于法，不违于法。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu838' />
<p class='h2'>（七八八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「向邪者违于法，不乐于法，向正者乐于法，不违于法。</p>
<p>「何等为向邪者违于法，不乐于法？若邪见人身业如所见，口业如所见，若思、若欲、若愿、若为、彼皆随顺，一切得不爱果，不念、不可意果。所以者何？恶见？谓邪见。邪见者，起邪志、邪语、邪业、邪命、邪方便、邪念、邪定。譬如苦果，种着地中，随时溉灌，彼得地味、水味、火味、风味，一切悉苦。所以者何？以种苦故。如是邪见人，身业如所见，口业如所见，若思、若欲、若愿、若为，悉皆随顺，彼一切得不爱、不念、不可意果。所以者何？恶见者？谓邪见。邪见者，能起邪志，乃至邪定，是名向邪者违于法，不乐于法。</p>
<p>「何等为向正者乐于法，不违于法？若正见人身业如所见，口业如所见，若思、若欲、若为，悉皆随顺，彼一切得可爱、可念、可意果。所以者何？善见谓正见，正见者能起正志，乃至正定。譬如甘蔗、稻、麦、蒲桃种着地中，随时溉灌，彼得地味、水味、火味、风味，彼一切味悉甜美。所以者何？以种子甜故。如是正见人，身业如所见，口业如所见，若思、若欲、若愿、若为，悉皆随顺，彼一切得可爱、可念、可意果。所以者何？善见者？谓正见。正见者，能起正志，乃至正定，是名向正者乐于法，不违于法。」</p>
<p>佛说此经已，诸比丘闻佛所说，欢喜奉行。</p>
<p>世间、出世间亦如是说，如上三经，亦皆说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「鄙法不应近，</div>
<div class="lg-cell">放逸不应行，</div>
</div>
<!-- end of lg-row -->
<div class="lg-row">
<div class="lg-cell">不应习邪见，</div>
<div class="lg-cell">增长于世间，</div>
</div>
<!-- end of lg-row -->
<div class="lg-row">
<div class="lg-cell">假使有世间，</div>
<div class="lg-cell">正见增上者，</div>
</div>
<!-- end of lg-row -->
<div class="lg-row">
<div class="lg-cell">虽复百千生，</div>
<div class="lg-cell">终不堕恶趣。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu839' />
<p class='h2'>（七八九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有生闻婆罗门来詣佛所，稽首佛足，与世尊面相问讯慰劳已，退坐一面，白佛言：「瞿昙！所谓正见者，何等为正见？」</p>
<p>佛告婆罗门：「正见有二种。有正见，世、俗，有漏、有取，转向善趣；有正见，是圣、出世间，无漏、不取，正尽苦，转向苦边。何等为正见世、俗，有漏、有取，转向善趣？谓正见有施、有说、有斋，乃至自知不受后有。婆罗门！是名正见世、俗，有漏、有取，向于善趣。婆罗门！何等为正见是圣、出世间，无漏、不取，正尽苦，转向苦边？谓圣弟子苦苦思惟，集、灭、道道思惟，无漏思惟相应，于法选择，分别求觉，巧便黠慧观察，是名正见是圣、出世间，无漏、不取，正尽苦，转向苦边。」</p>
<p>佛说此经已，生闻婆罗门闻佛所说，欢喜随喜，从座起去。</p>
<p>如正见，如是正志、正语、正业、正命、正方便、正念、正定，一一经如上说。</p></div>
<div class='div-jing'><a id='mulu840' />
<p class='h2'>（七九〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有邪及邪道，有正及正道。諦听，善思，当为汝说。何等为邪？谓地狱、畜生、饿鬼。何等为邪道？谓邪见，乃至邪定。何等为正？谓人、天、涅槃。何等为正道？谓正见，乃至正定。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu841' />
<p class='h2'>（七九一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有邪、有邪道，有正、有正道。諦听，善思，当为汝说。何等为邪？谓地狱、畜生、饿鬼。何等为邪道？谓杀、盗、邪婬、妄语、两舌、恶口、綺语、贪、恚、邪见。何等为正？谓人、天、涅槃。何等为正道？谓不杀、不盗、不邪婬、不妄语、不两舌、不恶口、不綺语、无贪、无恚、正见。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu842' />
<p class='h2'>（七九二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……如上说。差别者：「何等为恶趣道？谓杀父、杀母、杀阿罗汉、破僧、恶心出佛身血……」餘如上说。</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu843' />
<p class='h2'>（七九三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有顺流道，有逆流道。諦听，善思，当为汝说。何等为顺流道？谓邪见，乃至邪定。何等为逆流道？谓正见，乃至正定。」</p>
<p>佛说此经已，诸比丘闻佛所说，欢喜奉行。</p>
<p>如顺流、逆流，如是退道、胜道，下道、上道及三经道迹，亦如上说。</p></div>
<div class='div-jing'><a id='mulu844' />
<p class='h2'>（七九四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有沙门及沙门法。諦听，善思，当为汝说。何等为沙门法？谓八圣道——正见乃至正定。何等为沙门？若成就此法者，是名沙门。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu845' />
<p class='h2'>（七九五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有沙门法、沙门义。何等为沙门法？谓八圣道——正见乃至正定。何等为沙门义？谓贪欲永尽，瞋恚、愚痴永尽，一切烦恼永尽，是名沙门义。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu846' />
<p class='h2'>（七九六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有沙门法及沙门果。諦听，善思，当为汝说。何等为沙门法？谓八圣道——正见乃至正定。何等为沙门果？谓须陀洹果、斯陀含果、阿那含果、阿罗汉果。」</p>
<p>佛说此经已，诸比丘闻佛所说，欢喜奉行。</p>
<p class='juan'>杂阿含经卷第二十八</p></div></div>
</div><!-- end of div[@id='body'] -->
</body></html>
