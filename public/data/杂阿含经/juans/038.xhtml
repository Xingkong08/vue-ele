<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu1129' />杂阿含经卷第三十八</p><p class="byline">宋天竺三藏求那跋陀罗译</p><a id='mulu1130' />
<div class='div-jing'><a id='mulu1131' />
<p class='h2'>（一〇六二）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有尊者善生，新剃鬚髮，着袈裟衣，正信非家，出家学道，来詣佛所，稽首佛足，退坐一面。</p>
<p>尔时，世尊告诸比丘：「诸比丘！当知此善生善男子有二处端严：一者剃除鬚髮，着袈裟衣，正信非家，出家学道。二者尽诸有漏，无漏心解脱、慧解脱，现法自知作证：『我生已尽，梵行已立，所作已作，自知不受后有。』」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「寂静尽诸漏，</div>
<div class="lg-cell">比丘庄严好，</div>
</div>
<!-- end of lg-row -->
<div class="lg-row">
<div class="lg-cell">离欲断诸结，</div>
<div class="lg-cell">涅槃不复生。</div>
</div>
<!-- end of lg-row -->
<div class="lg-row">
<div class="lg-cell">持此最后身，</div>
<div class="lg-cell">摧伏魔怨敌。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1132' />
<p class='h2'>（一〇六三）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有异比丘形色丑陋，难可观视，为诸比丘之所轻慢，来詣佛所。</p>
<p>尔时，世尊四众围遶，见彼比丘来，皆起轻想，更相谓言：「彼何等比丘？随路而来，形貌丑陋，难可观视，为人所慢。」</p>
<p>尔时，世尊知诸比丘心之所念，告诸比丘：「汝等见彼比丘来，形状甚丑，难可视见，令人起慢不？」</p>
<p>诸比丘白佛：「唯然，已见。」</p>
<p>佛告诸比丘：「汝等勿于彼比丘起于轻想。所以者何？彼比丘已尽诸漏，所作已作，离诸重担，断诸有结，正智，心善解脱。诸比丘！汝等莫妄量于人，唯有如来能量于人。」</p>
<p>彼比丘詣佛所，稽首佛足，退坐一面。</p>
<p>尔时，世尊复告诸比丘：「汝等见此比丘稽首作礼，退坐一面不？」</p>
<p>比丘白佛：「唯然，已见。」</p>
<p>佛告诸比丘：「汝等勿于是比丘起于轻想；乃至汝等莫量于人，唯有如来能知人耳。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「飞鸟及走兽，</div>
<div class="lg-cell">莫不畏师子，</div>
</div>
<!-- end of lg-row -->
<div class="lg-row">
<div class="lg-cell">唯师子兽王，</div>
<div class="lg-cell">无有与等者。</div>
</div>
<!-- end of lg-row -->
<div class="lg-row">
<div class="lg-cell">如是智慧人，</div>
<div class="lg-cell">虽小则为大，</div>
</div>
<!-- end of lg-row -->
<div class="lg-row">
<div class="lg-cell">莫取其身相，</div>
<div class="lg-cell">而生轻慢心。</div>
</div>
<!-- end of lg-row -->
<div class="lg-row">
<div class="lg-cell">何用巨大身，</div>
<div class="lg-cell">多肉而无慧，</div>
</div>
<!-- end of lg-row -->
<div class="lg-row">
<div class="lg-cell">此贤胜智慧，</div>
<div class="lg-cell">则为上士夫。</div>
</div>
<!-- end of lg-row -->
<div class="lg-row">
<div class="lg-cell">离欲断诸结，</div>
<div class="lg-cell">涅槃永不生，</div>
</div>
<!-- end of lg-row -->
<div class="lg-row">
<div class="lg-cell">持此最后身，</div>
<div class="lg-cell">摧伏众魔军。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1133' />
<p class='h2'>（一〇六四）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，提婆达多有利养起，摩竭陀王阿闍世毘提希子日日侍从五百乘车，来詣提婆达多所，日日持五百釜食，供养提婆达多，提婆达多将五百人别众受其供养。</p>
<p>时，有众多比丘晨朝着衣持鉢，入王舍城乞食，闻提婆达多有如是利养起，乃至五百人别众受其供养。乞食已，还精舍，举衣鉢，洗足毕，往詣佛所，稽首佛足，退坐一面，白佛言：「世尊！我等晨朝着衣持鉢，入王舍城乞食，闻提婆达多有如是利养起，乃至五百人别众受其供养。」</p>
<p>佛告诸比丘：「汝等莫称是提婆达多所得利养。所以者何？彼提婆达多别受利养，今则自坏，他世亦坏。譬如芭蕉、竹、芦，生果即死，来年亦坏；提婆达多亦复如是，受其利养，今世则坏，他世亦坏。譬如駏驉，受胎必死；提婆达多亦复如是，受诸利养，今世亦坏。他世亦坏，彼愚痴提婆达多随几时受其利养，当得长夜不饶益苦。是故，诸比丘！当如是学：『我设有利养起，莫生染着。』」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「芭蕉生果死，</div>
<div class="lg-cell">竹芦实亦然，</div>
</div>
<!-- end of lg-row -->
<div class="lg-row">
<div class="lg-cell">駏驉坐妊死，</div>
<div class="lg-cell">士以贪自丧。</div>
</div>
<!-- end of lg-row -->
<div class="lg-row">
<div class="lg-cell">常行非义行，</div>
<div class="lg-cell">多知不免愚，</div>
</div>
<!-- end of lg-row -->
<div class="lg-row">
<div class="lg-cell">善法日损减，</div>
<div class="lg-cell">茎枯根亦伤。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1134' />
<p class='h2'>（一〇六五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，舍卫国有手比丘是释氏子，在舍卫国命终。</p>
<p>时，有众多比丘，晨朝着衣持鉢，入舍卫城乞食，闻手比丘释子于舍卫国命终。闻已，入舍卫城，乞食还，举衣鉢，洗足毕，詣佛所，稽首佛足，退坐一面，白佛言：「世尊！今日晨朝，众多比丘着衣持鉢，入舍卫城乞食，闻释氏子手比丘于舍卫国命终。云何？世尊！手比丘命终，当生何处？云何受生？后世云何？」</p>
<p>佛告诸比丘：「是手比丘成就三不善法，彼命终当生恶趣泥犁中。何等三不善法？谓贪欲、瞋恚、愚痴。此三不善法结缚于心，释种子手比丘生恶趣泥犁中。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「贪欲瞋恚痴，</div>
<div class="lg-cell">结缚士夫心，</div>
</div>
<!-- end of lg-row -->
<div class="lg-row">
<div class="lg-cell">内发还自伤，</div>
<div class="lg-cell">犹如竹芦实。</div>
</div>
<!-- end of lg-row -->
<div class="lg-row">
<div class="lg-cell">无贪恚痴心，</div>
<div class="lg-cell">是说为黠慧，</div>
</div>
<!-- end of lg-row -->
<div class="lg-row">
<div class="lg-cell">内发不自伤，</div>
<div class="lg-cell">是名为胜出。</div>
</div>
<!-- end of lg-row -->
<div class="lg-row">
<div class="lg-cell">是故当离贪，</div>
<div class="lg-cell">瞋恚痴冥心，</div>
</div>
<!-- end of lg-row -->
<div class="lg-row">
<div class="lg-cell">比丘智慧明，</div>
<div class="lg-cell">苦尽般涅槃。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1135' />
<p class='h2'>（一〇六六）</p>
<p>如手比丘，难陀修多罗亦如是说。</p></div>
<div class='div-jing'><a id='mulu1136' />
<p class='h2'>（一〇六七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，尊者难陀是佛姨母子，好着好衣，染色，擣治光泽，执持好鉢，好作嬉戏调笑而行。</p>
<p>时，有众多比丘来詣佛所，稽首佛足，退坐一面，白佛言：「世尊！尊者难陀是佛姨母子，好着好衣，擣治光泽，执持好鉢，好作嬉戏调笑而行。」</p>
<p>尔时，世尊告一比丘：「汝往詣难陀比丘所，语言：『难陀！大师语汝。』」</p>
<p>时，彼比丘受世尊教，往语难陀言：「世尊语汝。」</p>
<p>难陀闻已，即詣佛所，稽首佛足，退住一面。</p>
<p>佛告难陀：「汝实好着好衣，擣治光泽，好作嬉戏调笑而行不？」</p>
<p>难陀白佛：「实尔。世尊！」</p>
<p>佛告难陀：「汝佛姨母子，贵姓出家，不应着好衣服，擣令光泽，执持好鉢，好作嬉戏调笑而行。汝应作是念：『我是佛姨母子，贵姓出家，应作阿练若，乞食，着粪扫衣，常应讚歎着粪扫衣，常处山泽，不顾五欲。』」</p>
<p>尔时，难陀受佛教已，修阿兰若行，乞食，着粪扫衣，亦常讚歎着粪扫衣者，乐处山泽，不顾爱欲。尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「难陀何见汝，</div>
<div class="lg-cell">修习阿兰若，</div>
</div>
<!-- end of lg-row -->
<div class="lg-row">
<div class="lg-cell">家家行乞食，</div>
<div class="lg-cell">身着粪扫衣，</div>
</div>
<!-- end of lg-row -->
<div class="lg-row">
<div class="lg-cell">乐处于山泽，</div>
<div class="lg-cell">不顾于五欲。」</div>
</div><!-- end of lg --></div>
<p>佛说此经已，尊者难陀闻佛所说，欢喜奉行。</p></div>
<div class='div-jing'><a id='mulu1137' />
<p class='h2'>（一〇六八）</p>
<p>如是我闻：</p>
<p>一时，佛在舍卫国祇树给孤独园。</p>
<p>尔时，尊者低沙自念，我是世尊姑子兄弟故，不修恭敬，无所顾录，亦不畏惧，不堪諫止。</p>
<p>时，有众多比丘往詣佛所，稽首佛足，退坐一面，白佛言：「世尊！尊者低沙自念是世尊姑子兄弟故，不修恭敬，无所顾录，亦不畏惧，不堪諫止。」</p>
<p>尔时，世尊告一比丘：「汝往詣低沙比丘所，语言：『低沙！大师语汝！』」</p>
<p>时，彼比丘受世尊教，往语低沙比丘言：「世尊语汝！」</p>
<p>低沙比丘即詣佛所，稽首佛足，退住一面。</p>
<p>佛告低沙：「汝实作是念：『我是世尊姑子兄弟，不修恭敬，无所顾录，亦不畏惧，不堪忍諫。』不？」</p>
<p>低沙白佛：「实尔。世尊！」</p>
<p>佛告低沙：「汝不应尔！汝应念言：『我是世尊姑子兄弟故，应修恭敬畏惧，堪忍諫止。』」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善哉汝低沙，</div>
<div class="lg-cell">离瞋恚为善，</div>
</div>
<!-- end of lg-row -->
<div class="lg-row">
<div class="lg-cell">莫生瞋恚心，</div>
<div class="lg-cell">瞋恚者非善。</div>
</div>
<!-- end of lg-row -->
<div class="lg-row">
<div class="lg-cell">若能离瞋慢，</div>
<div class="lg-cell">修行软下心，</div>
</div>
<!-- end of lg-row -->
<div class="lg-row">
<div class="lg-cell">然后于我所，</div>
<div class="lg-cell">修行于梵行。」</div>
</div><!-- end of lg --></div>
<p>佛说此经已，低沙比丘闻佛所说，欢喜随喜，作礼而去。</p></div>
<div class='div-jing'><a id='mulu1138' />
<p class='h2'>（一〇六九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有尊者毘舍佉般闍梨子，集供养堂，为众多比丘说法，言辞满足，妙音清彻，句味辩正，随智慧说，听者乐闻，无所依说，显现深义，令诸比丘一心专听。</p>
<p>尔时，世尊入昼正受，以淨天耳过于人耳，闻说法声，从三昧起，往詣讲堂，于大众前坐，告毘舍佉般闍梨子：「善哉！善哉！毘舍佉！汝能为诸比丘于此供养堂，为众多比丘说法，言辞满足，乃至显现深义，令诸比丘专精敬重，一心乐听，汝当数数为诸比丘如是说法，令诸比丘专精敬重，一心乐听，当得长夜以义饶益，安隐乐住。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若不说法者，</div>
<div class="lg-cell">愚智杂难分，</div>
</div>
<!-- end of lg-row -->
<div class="lg-row">
<div class="lg-cell">此愚此智慧，</div>
<div class="lg-cell">无由自显现，</div>
</div>
<!-- end of lg-row -->
<div class="lg-row">
<div class="lg-cell">善说清凉法，</div>
<div class="lg-cell">因说智乃彰，</div>
</div>
<!-- end of lg-row -->
<div class="lg-row">
<div class="lg-cell">说法为明照，</div>
<div class="lg-cell">光显大仙幢，</div>
</div>
<!-- end of lg-row -->
<div class="lg-row">
<div class="lg-cell">善说为仙幢，</div>
<div class="lg-cell">法为罗汉幢。」</div>
</div><!-- end of lg --></div>
<p>佛说此经已，尊者毘舍佉般闍梨子闻佛所说，欢喜随喜，作礼而去。</p></div>
<div class='div-jing'><a id='mulu1139' />
<p class='h2'>（一〇七〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有众多比丘集供养堂，悉共作衣。时，有一年少比丘！出家未久，初入法、律，不欲营助诸比丘作衣。</p>
<p>时，众多比丘詣世尊所，稽首礼足，退坐一面，白佛言：「世尊！时，有众多比丘集供养堂，为作衣故。有一年少比丘，出家未久，始入法、律，不欲营助诸比丘作衣。」</p>
<p>尔时，世尊问彼比丘：「汝实不欲营助诸比丘作衣耶？」</p>
<p>彼比丘白佛言：「世尊！随我所能，当力营助。」</p>
<p>尔时，世尊知彼比丘心之所念，告诸比丘：「汝等莫与是年少比丘语。所以者何？是比丘得四增心法，正受现法安乐住，不勤而得。若彼本心所为，剃鬚髮，着袈裟衣，出家学道，增进修学，现法自知作证：『我生已尽，梵行已立，所作已作，自知不受后有。』」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「非下劣方便，</div>
<div class="lg-cell">薄德少智慧，</div>
</div>
<!-- end of lg-row -->
<div class="lg-row">
<div class="lg-cell">正向于涅槃，</div>
<div class="lg-cell">免脱烦恼鏁。</div>
</div>
<!-- end of lg-row -->
<div class="lg-row">
<div class="lg-cell">此贤年少者，</div>
<div class="lg-cell">逮得上士处，</div>
</div>
<!-- end of lg-row -->
<div class="lg-row">
<div class="lg-cell">离欲心解脱，</div>
<div class="lg-cell">涅槃不复生。</div>
</div>
<!-- end of lg-row -->
<div class="lg-row">
<div class="lg-cell">持此最后身，</div>
<div class="lg-cell">摧伏众魔军。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1140' />
<p class='h2'>（一〇七一）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，有比丘名曰上坐，独住一处，亦常讚歎独一住者，独行乞食，食已，独还，独坐禪思。</p>
<p>时，有众多比丘詣佛所，稽首佛足，退坐一面，白佛言：「世尊！有尊者名曰上坐，乐一独处，亦常讚歎独一住者，独入聚落乞食，独出聚落，还至住处，独坐禪思。」</p>
<p>尔时，世尊语一比丘：「汝往詣彼上坐比丘所，语上坐比丘言：『大师告汝！』」</p>
<p>比丘受教，詣上坐比丘所，白言：「尊者！大师告汝！」</p>
<p>时，上坐比丘即时奉命，詣世尊所，稽首礼足，退住一面。</p>
<p>尔时，世尊告上坐比丘：「汝实独一静处，讚歎独处者，独行乞食，独出聚落，独坐禪思耶？」</p>
<p>上坐比丘白佛：「实尔，世尊！」</p>
<p>佛告上坐比丘：「汝云何独一处，讚歎独住者，独行乞食，独还住处，独坐禪思？」</p>
<p>上坐比丘白佛：「我唯独一静处，讚歎独住者，独行乞食，独出聚落，独坐禪思。」</p>
<p>佛告上坐比丘：「汝是一住者，我不言非一住，然更有胜妙一住。何等为胜妙一住？谓比丘前者枯乾，后者灭尽，中无贪喜，是婆罗门心不犹豫，已捨忧悔，离诸有爱，群聚使断，是名一住，无有胜住过于此者！」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「悉映于一切，</div>
<div class="lg-cell">悉知诸世间，</div>
</div>
<!-- end of lg-row -->
<div class="lg-row">
<div class="lg-cell">不着一切法，</div>
<div class="lg-cell">悉离一切爱，</div>
</div>
<!-- end of lg-row -->
<div class="lg-row">
<div class="lg-cell">如是乐住者，</div>
<div class="lg-cell">我说为一住。」</div>
</div><!-- end of lg --></div>
<p>佛说此经已，尊者上坐闻佛所说，欢喜随喜，作礼而去。</p></div>
<div class='div-jing'><a id='mulu1141' />
<p class='h2'>（一〇七二）</p>
<p>如是我闻：</p>
<p>一时，佛在舍卫国祇树给孤独园。</p>
<p>时，有尊者僧迦蓝于拘萨罗人间游行，至舍卫国祇树给孤独园。彼僧迦蓝比丘有本二，在舍卫国中，闻僧迦蓝比丘于拘萨罗人间游行，至舍卫国祇树给孤独园。闻已，着好衣服，庄严华瓔，抱其儿来詣祇洹，至僧迦蓝比丘房前。</p>
<p>尔时，尊者僧迦蓝出房露地经行。时，彼本二来到其前，作是言：「此儿幼小，汝捨出家，谁当养活？」</p>
<p>时，僧迦蓝比丘不共语。如是再三，亦不共语。</p>
<p>时，彼本二作如是言：「我再三告，不与我语，不见顾视，我今置儿。」着经行道头而去，言：「沙门！此是汝子，汝自养活，我今捨去。」</p>
<p>尊者僧迦蓝亦不顾视其子。</p>
<p>彼本二复言：「是沙门今于此儿都不顾视，彼必得仙人难得之处。善哉！沙门！必得解脱。」情愿不遂，抱子而去。</p>
<p>尔时，世尊入昼正受，以天耳过人之耳，闻尊者僧迦蓝本二所说，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「来者不欢喜，</div>
<div class="lg-cell">去亦不忧慼。</div>
</div>
<!-- end of lg-row -->
<div class="lg-row">
<div class="lg-cell">于世间和<span class="corr">合</span>，</div>
<div class="lg-cell">解脱不染着。</div>
</div>
<!-- end of lg-row -->
<div class="lg-row">
<div class="lg-cell">我说彼比丘，</div>
<div class="lg-cell">为真婆罗门。</div>
</div>
<!-- end of lg-row -->
<div class="lg-row">
<div class="lg-cell">来者不欢喜，</div>
<div class="lg-cell">去亦不忧慼。</div>
</div>
<!-- end of lg-row -->
<div class="lg-row">
<div class="lg-cell">不染亦无忧，</div>
<div class="lg-cell">二心俱寂静，</div>
</div>
<!-- end of lg-row -->
<div class="lg-row">
<div class="lg-cell">我说是比丘，</div>
<div class="lg-cell">是真婆罗门。」</div>
</div><!-- end of lg --></div>
<p>佛说此经已，尊者僧迦蓝闻佛所说，欢喜随喜，作礼而去。</p></div>
<div class='div-jing'><a id='mulu1142' />
<p class='h2'>（一〇七三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，尊者阿难独一静处，作是思惟：「有三种香，顺风而熏，不能逆风。何等为三？谓根香、茎香、华香。或复有香，顺风熏，亦逆风熏，亦顺风逆风熏耶？」作是念已，晡时从禪觉，往詣佛所，稽首佛足，退住一面，白佛言：「世尊！我独一静处，作是思惟：『有三种香，顺风而熏，不能逆风。何等为三？谓根香、茎香、华香。或复有香，顺风熏、逆风熏，亦顺风逆风熏耶？』」</p>
<p>佛告阿难：「如是！如是！有三种香，顺风熏，不能逆风，谓根香、茎香、华香。阿难！亦有香，顺风熏、逆风熏、顺风逆风熏。阿难！顺风熏、逆风熏、顺风逆风熏者。阿难！有善男子、善女人，在所城邑、聚落，成就真实法，尽形寿不杀生、不偷盗、不邪婬、不妄语、不饮酒。如是善男子、善女人，八方上下，崇善士夫，无不称歎言：『某方某聚落善男子、善女人，持戒清淨，成真实法，尽形寿不杀，乃至不饮酒。』阿难！是名有香顺风熏、逆风熏、顺风逆风熏。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「非根茎华香，</div>
<div class="lg-cell">能逆风而熏，</div>
</div>
<!-- end of lg-row -->
<div class="lg-row">
<div class="lg-cell">唯有善士女，</div>
<div class="lg-cell">持戒清淨香。</div>
</div>
<!-- end of lg-row -->
<div class="lg-row">
<div class="lg-cell">逆顺满诸方，</div>
<div class="lg-cell">无不普闻知，</div>
</div>
<!-- end of lg-row -->
<div class="lg-row">
<div class="lg-cell">多迦罗栴檀，</div>
<div class="lg-cell">优鉢罗末利。</div>
</div>
<!-- end of lg-row -->
<div class="lg-row">
<div class="lg-cell">如是比诸香，</div>
<div class="lg-cell">戒香最为上，</div>
</div>
<!-- end of lg-row -->
<div class="lg-row">
<div class="lg-cell">栴檀等诸香，</div>
<div class="lg-cell">所熏少分限。</div>
</div>
<!-- end of lg-row -->
<div class="lg-row">
<div class="lg-cell">唯有戒德香，</div>
<div class="lg-cell">流熏上昇天，</div>
</div>
<!-- end of lg-row -->
<div class="lg-row">
<div class="lg-cell">斯等淨戒香，</div>
<div class="lg-cell">不放逸正受。</div>
</div>
<!-- end of lg-row -->
<div class="lg-row">
<div class="lg-cell">正智等解脱，</div>
<div class="lg-cell">魔道莫能入，</div>
</div>
<!-- end of lg-row -->
<div class="lg-row">
<div class="lg-cell">是名安隐道，</div>
<div class="lg-cell">是道则清淨。</div>
</div>
<!-- end of lg-row -->
<div class="lg-row">
<div class="lg-cell">正向妙禪定，</div>
<div class="lg-cell">断诸魔结缚。」</div>
</div><!-- end of lg --></div>
<p>佛说此经已，尊者阿难闻佛所说，欢喜随喜，作礼而去。</p></div>
<div class='div-jing'><a id='mulu1143' />
<p class='h2'>（一〇七四）</p>
<p>如是我闻：</p>
<p>一时，佛在摩竭提国人间游行。与千比丘俱，皆是古昔縈髮出家，皆得阿罗汉，诸漏已尽，所作已作，捨诸重担，逮得己利，尽诸有结，正智，善解脱，到善建立支提杖林中住。</p>
<p>摩竭提王瓶沙闻世尊摩竭提国人间游行，至善建立支提杖林中住，与诸小王群臣羽从，车万二千、乘马万八千、步逐众无数，摩竭提婆罗门长者悉皆从。</p>
<p>王出王舍城，詣世尊所，恭敬供养。到于道口，下车步进，及于内门，除去五饰，脱冠却盖，除扇去剑刀，脱革屣，到于佛前，整衣服，偏露右肩，为佛作礼，右遶三匝，自称姓名，白佛言：「世尊！我是摩竭提王瓶沙。」</p>
<p>佛告瓶沙：「如是，大王！汝是瓶沙，可就此坐，随其所安。」</p>
<p>时，瓶沙王重礼佛足，退坐一面。诸王大臣、婆罗门居士悉礼佛足，次第而坐。</p>
<p>时，欝鞞罗迦叶亦在座中。</p>
<p>时，摩竭提婆罗门长者作是念：「为大沙门从欝鞞罗迦叶所修梵行耶？为欝鞞罗迦叶于大沙门所修梵行耶？」</p>
<p>尔时，世尊知摩竭提婆罗门长者心之所念，即说偈而问言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「欝鞞罗迦叶，</div>
<div class="lg-cell">于此见何利，</div>
</div>
<!-- end of lg-row -->
<div class="lg-row">
<div class="lg-cell">弃汝先所奉，</div>
<div class="lg-cell">事火等众事。</div>
</div>
<!-- end of lg-row -->
<div class="lg-row">
<div class="lg-cell">今可说其义，</div>
<div class="lg-cell">捨事火之由。」</div>
</div><!-- end of lg --></div>
<p>欝鞞迦叶说偈白佛：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「钱财等滋味，</div>
<div class="lg-cell">女色五欲果，</div>
</div>
<!-- end of lg-row -->
<div class="lg-row">
<div class="lg-cell">观察未来受，</div>
<div class="lg-cell">斯皆大垢秽，</div>
</div>
<!-- end of lg-row -->
<div class="lg-row">
<div class="lg-cell">是故悉弃捨，</div>
<div class="lg-cell">先诸奉火事。」</div>
</div><!-- end of lg --></div>
<p>尔时，世尊复说偈问言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝不着世间，</div>
<div class="lg-cell">钱财五色味，</div>
</div>
<!-- end of lg-row -->
<div class="lg-row">
<div class="lg-cell">复何捨天人，</div>
<div class="lg-cell">迦叶随义说。」</div>
</div><!-- end of lg --></div>
<p>迦叶复以偈答世尊言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「见道离有餘，</div>
<div class="lg-cell">寂灭无餘迹，</div>
</div>
<!-- end of lg-row -->
<div class="lg-row">
<div class="lg-cell">无所有不着，</div>
<div class="lg-cell">无异趣异道。</div>
</div>
<!-- end of lg-row -->
<div class="lg-row">
<div class="lg-cell">是故悉弃捨，</div>
<div class="lg-cell">先修奉火事，</div>
</div>
<!-- end of lg-row -->
<div class="lg-row">
<div class="lg-cell">大会等受持，</div>
<div class="lg-cell">奉事于水火。</div>
</div>
<!-- end of lg-row -->
<div class="lg-row">
<div class="lg-cell">愚痴没于中，</div>
<div class="lg-cell">志求解脱道，</div>
</div>
<!-- end of lg-row -->
<div class="lg-row">
<div class="lg-cell">盲无智慧目，</div>
<div class="lg-cell">向生老病死。</div>
</div>
<!-- end of lg-row -->
<div class="lg-row">
<div class="lg-cell">不见于正路，</div>
<div class="lg-cell">永离生死道，</div>
</div>
<!-- end of lg-row -->
<div class="lg-row">
<div class="lg-cell">今始因世尊，</div>
<div class="lg-cell">得见无为道。</div>
</div>
<!-- end of lg-row -->
<div class="lg-row">
<div class="lg-cell">大龙所说力，</div>
<div class="lg-cell">得度于彼岸，</div>
</div>
<!-- end of lg-row -->
<div class="lg-row">
<div class="lg-cell">牟尼广济度，</div>
<div class="lg-cell">安慰无量众。</div>
</div>
<!-- end of lg-row -->
<div class="lg-row">
<div class="lg-cell">今始知瞿昙，</div>
<div class="lg-cell">真諦超出者。」</div>
</div><!-- end of lg --></div>
<p>佛复说偈歎迦叶言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善哉汝迦叶，</div>
<div class="lg-cell">先非恶思量，</div>
</div>
<!-- end of lg-row -->
<div class="lg-row">
<div class="lg-cell">次第分别求，</div>
<div class="lg-cell">遂至于胜处。</div>
</div><!-- end of lg --></div>
<p>「汝今，迦叶！当安慰汝徒众之心。」</p>
<p>时，欝鞞罗迦叶即入正受，以神足力向于东方，上昇虚空，作四种神变，行、住、坐、卧，入火三昧，举身洞然，青、黄、赤、白、颇梨红色。身上出水，身下出火，还烧其身，身上出水以灌其身，或身上出火，以烧其身，身下出水，以灌其身。如是种种现化神通息已，稽首佛足，白佛言：「世尊！佛是我师，我是弟子。」</p>
<p>佛告迦叶：「我是汝师，汝是弟子，随汝所安，复座而坐。」</p>
<p>时，欝鞞罗迦叶还复故坐。</p>
<p>尔时，摩竭提婆罗门长者作是念：「欝鞞罗迦叶定于大沙门所修行梵行。」</p>
<p>佛说此经已，摩竭提王瓶沙及诸婆罗门长者闻佛所说，欢喜随喜，作礼而去。</p></div>
<div class='div-jing'><a id='mulu1144' />
<p class='h2'>（一〇七五）</p>
<p>如是我闻：</p>
<p>一时，佛住王舍城迦兰陀竹园。</p>
<p>时，有陀驃摩罗子，旧住王舍城，典知众僧饮食，床座随次差请，不令越次。</p>
<p>时，有慈地比丘，频三过次得麤食处，食时辛苦，作是念：「怪哉！大苦！陀驃摩罗子比丘有情故，以麤食恼我，令我食时极苦，我当云何为其作不饶益事？」</p>
<p>时，慈地比丘有姊妹比丘尼，名蜜多罗，住王舍城王园比丘尼众中。蜜多罗比丘尼来詣慈地比丘，稽首礼足，于一面住。慈地比丘不顾眄，不与语。蜜多罗比丘尼语慈地比丘：「阿梨！何故不见顾眄，不共言语？」</p>
<p>慈地比丘言：「陀驃摩罗子比丘数以麤食恼我，令我食时极苦，汝复弃我。」</p>
<p>比丘尼言：「当如何？」</p>
<p>慈地比丘言：「汝可至世尊所，白言：『世尊！陀驃摩罗子比丘非法不类，共我作非梵行波罗夷罪。』我当证言：『如是。世尊！如妹所说。』」</p>
<p>比丘尼言：「阿梨！我当云何于梵行比丘所，以波罗夷谤？」</p>
<p>慈地比丘言：「汝若不如是者，我与汝绝，不复来往言语、共相瞻视。」</p>
<p>时，比丘尼须臾默念，而作是言：「阿梨！欲令我尔，当从其教。」</p>
<p>慈地比丘言：「汝且待我先至世尊所，汝随后来。」</p>
<p>时，慈地比丘即往稽首，礼世尊足，退住一面。蜜多罗比丘尼即随后至，稽首佛足，退住一面，白佛言：「世尊！一何不善不类陀驃摩罗子！于我所作非梵行波罗夷罪。」</p>
<p>慈地比丘复白佛言：「如妹所说，我先亦知。」</p>
<p>尔时，陀驃摩罗子比丘即在彼大众中。</p>
<p>尔时，世尊告陀驃摩罗子比丘：「汝闻此语不？」</p>
<p>陀驃摩罗子比丘言：「已闻，世尊！」</p>
<p>佛告陀驃摩罗子比丘：「汝今云何？」</p>
<p>陀驃摩罗子白佛：「如世尊所知，如善逝所知。」</p>
<p>佛告陀驃摩罗子：「汝言如世尊所知，今非是时，汝今忆念，当言忆念；不忆念，当言不忆念。」</p>
<p>陀驃摩罗子言：「我不自忆念。」</p>
<p>尔时，尊者罗睺罗住于佛后，执扇扇佛，白佛言：「世尊！不善不类是比丘尼言：『尊者陀驃摩罗子共我作非梵行。』慈地比丘言：『如是，世尊！我先已知，如<span class='corr'>妹</span>所说。』」</p>
<p>佛告罗睺罗：「我今问汝，随意答我。若蜜多罗比丘尼来语我言：『世尊！不善不类罗睺罗，共我作非梵行波罗夷罪。』慈地比丘复白我言：『如是，世尊！如<span class='corr'>妹</span>所说，我先亦知』者，汝当云何？」</p>
<p>罗睺罗白佛：「世尊！我若忆念，当言忆念；不忆念，当言不忆念。」</p>
<p>佛言：「罗睺罗！愚痴人汝尚得作此语，陀驃摩罗子清淨比丘何以不得作如是语？」</p>
<p>尔时，世尊告诸比丘：「于陀驃摩罗子比丘当忆念，蜜多罗比丘尼当以自言灭，慈地比丘僧当极善呵諫教诫：『汝云何见？何处见？汝何因往见？』」世尊如是教已，从座起，入室坐禪。</p>
<p>尔时，诸比丘于陀驃摩罗子比丘忆念，蜜多罗比丘尼与自言灭，慈地比丘极善呵諫教诫言：「汝云何见？何处见？何因往见？」</p>
<p>如是諫时，彼作是言：「彼陀驃摩罗子不作非梵行，不犯波罗夷，然陀驃摩罗子比丘三以麤恶食恐怖，令我食时辛苦。我于陀驃摩罗子比丘爱恚痴怖，故作是说，然陀驃摩罗子清淨无罪。」</p>
<p>尔时，世尊晡时从禪觉，至大众前敷座而坐。诸比丘白佛言：「世尊！我等于陀驃摩罗子比丘所忆念持，蜜多罗比丘尼与自言灭，慈地比丘极善呵諫，乃至彼言：『陀驃摩罗子清淨无罪。』」</p>
<p>尔时，世尊告诸比丘：「云何愚痴？以因饮食故，知而妄语。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若能捨一法，</div>
<div class="lg-cell">知而故妄语，</div>
</div>
<!-- end of lg-row -->
<div class="lg-row">
<div class="lg-cell">不计于后世，</div>
<div class="lg-cell">无恶而不为。</div>
</div>
<!-- end of lg-row -->
<div class="lg-row">
<div class="lg-cell">宁食热铁丸，</div>
<div class="lg-cell">如熾然炭火，</div>
</div>
<!-- end of lg-row -->
<div class="lg-row">
<div class="lg-cell">不以犯禁戒，</div>
<div class="lg-cell">而食僧信施。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1145' />
<p class='h2'>（一〇七六）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，尊者陀驃摩罗子詣佛所，稽首佛足，退住一面，白佛言：「世尊！我愿于佛前取般涅槃。」</p>
<p>世尊默然。如是三启，佛告陀驃摩罗子：「此有为诸行，法应如是！」</p>
<p>尔时，尊者陀驃摩罗子即于佛前，入于三昧，如其正受，向于东方，昇虚空行，现四威仪，行、住、坐、卧，入火三昧，身下出火，举身洞然，光焰四布，青、黄、赤、白、颇梨红色。身下出火，还烧其身，身上出水，以洒其身，或身上出火，下烧其身，身下出水，上洒其身。周向十方，种种现化已，即于空中，内身出火，还自焚其身，取无餘涅槃，消尽寂灭，令无遗尘。譬如空中然灯，油炷俱尽，陀驃摩罗子空中涅槃，身心俱尽，亦复如是。尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「譬如烧铁丸，</div>
<div class="lg-cell">其焰洞熾然，</div>
</div>
<!-- end of lg-row -->
<div class="lg-row">
<div class="lg-cell">热势渐息灭，</div>
<div class="lg-cell">莫知其所归。</div>
</div>
<!-- end of lg-row -->
<div class="lg-row">
<div class="lg-cell">如是等解脱，</div>
<div class="lg-cell">度烦恼淤泥，</div>
</div>
<!-- end of lg-row -->
<div class="lg-row">
<div class="lg-cell">诸流永已断，</div>
<div class="lg-cell">莫知其所之。</div>
</div>
<!-- end of lg-row -->
<div class="lg-row">
<div class="lg-cell">逮得不动迹，</div>
<div class="lg-cell">入无餘涅槃。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1146' />
<p class='h2'>（一〇七七）</p>
<p>如是我闻：</p>
<p>一时，佛在央瞿多罗国人间游行。经陀婆闍梨迦林中，见有牧牛者、牧羊者、採柴草者，及餘种种作人，见世尊行路，见已，皆白佛言：「世尊！莫从此道去！前有央瞿利摩罗贼，脱恐怖人。」</p>
<p>佛告诸人：「我不畏惧！」作此语已，从道而去。彼再三告，世尊犹去。遥见央瞿利摩罗手执刀楯走向，世尊以神力现身徐行，令央瞿利摩罗駃走不及。走极疲乏已，遥语世尊：「住！住！勿去！」</p>
<p>世尊竝行而答：「我常住耳，汝自不住！」</p>
<p>尔时，央瞿利摩罗即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「沙门尚駃行，</div>
<div class="lg-cell">而言我常住，</div>
</div>
<!-- end of lg-row -->
<div class="lg-row">
<div class="lg-cell">我今疲勌住，</div>
<div class="lg-cell">说言汝不住，</div>
</div>
<!-- end of lg-row -->
<div class="lg-row">
<div class="lg-cell">沙门说云何，</div>
<div class="lg-cell">我住汝不住？」</div>
</div><!-- end of lg --></div>
<p>尔时，世尊以偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「央瞿利摩罗，</div>
<div class="lg-cell">我说常住者，</div>
</div>
<!-- end of lg-row -->
<div class="lg-row">
<div class="lg-cell">于一切众生，</div>
<div class="lg-cell">谓息于刀杖。</div>
</div>
<!-- end of lg-row -->
<div class="lg-row">
<div class="lg-cell">汝恐怖众生，</div>
<div class="lg-cell">恶业不休息，</div>
</div>
<!-- end of lg-row -->
<div class="lg-row">
<div class="lg-cell">我于一切虫，</div>
<div class="lg-cell">止息于刀杖。</div>
</div>
<!-- end of lg-row -->
<div class="lg-row">
<div class="lg-cell">汝于一切虫，</div>
<div class="lg-cell">常逼迫恐怖，</div>
</div>
<!-- end of lg-row -->
<div class="lg-row">
<div class="lg-cell">造作凶恶业，</div>
<div class="lg-cell">终无休息时。</div>
</div>
<!-- end of lg-row -->
<div class="lg-row">
<div class="lg-cell">我于一切神，</div>
<div class="lg-cell">止息于刀杖，</div>
</div>
<!-- end of lg-row -->
<div class="lg-row">
<div class="lg-cell">汝于一切神，</div>
<div class="lg-cell">长夜苦逼迫。</div>
</div>
<!-- end of lg-row -->
<div class="lg-row">
<div class="lg-cell">造作黑恶业，</div>
<div class="lg-cell">于今不止息，</div>
</div>
<!-- end of lg-row -->
<div class="lg-row">
<div class="lg-cell">我住于息法，</div>
<div class="lg-cell">一切不放逸。</div>
</div>
<!-- end of lg-row -->
<div class="lg-row">
<div class="lg-cell">汝不见四諦，</div>
<div class="lg-cell">故不息放逸。」</div>
</div><!-- end of lg --></div>
<p>央瞿利摩罗说偈白佛：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「久乃见牟尼，</div>
<div class="lg-cell">故随路而逐，</div>
</div>
<!-- end of lg-row -->
<div class="lg-row">
<div class="lg-cell">今闻真妙说，</div>
<div class="lg-cell">当捨久远恶。</div>
</div>
<!-- end of lg-row -->
<div class="lg-row">
<div class="lg-cell">作如是说已，</div>
<div class="lg-cell">即放捨刀楯，</div>
</div>
<!-- end of lg-row -->
<div class="lg-row">
<div class="lg-cell">投身世尊足，</div>
<div class="lg-cell">愿听我出家。</div>
</div>
<!-- end of lg-row -->
<div class="lg-row">
<div class="lg-cell">佛以慈悲心，</div>
<div class="lg-cell">大僊多哀愍，</div>
</div>
<!-- end of lg-row -->
<div class="lg-row">
<div class="lg-cell">告比丘善来，</div>
<div class="lg-cell">出家受具足。」</div>
</div><!-- end of lg --></div>
<p>尔时，央瞿利摩罗出家已，独一静处，专精思惟：「所以族姓子剃除鬚髮，着袈裟衣，正信非家，出家学道，增修梵行，现法自知作证：『我生已尽，梵行已立，所作已作，自知不受后有。』」</p>
<p>时，央瞿利摩罗得阿罗汉，觉解脱喜乐。即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「本受不害名，</div>
<div class="lg-cell">而中多杀害，</div>
</div>
<!-- end of lg-row -->
<div class="lg-row">
<div class="lg-cell">今得见諦名，</div>
<div class="lg-cell">永离于伤杀。</div>
</div>
<!-- end of lg-row -->
<div class="lg-row">
<div class="lg-cell">身行不杀害，</div>
<div class="lg-cell">口意俱亦然，</div>
</div>
<!-- end of lg-row -->
<div class="lg-row">
<div class="lg-cell">当知真不杀，</div>
<div class="lg-cell">不迫于众生。</div>
</div>
<!-- end of lg-row -->
<div class="lg-row">
<div class="lg-cell">洗手常血色，</div>
<div class="lg-cell">名央瞿摩罗，</div>
</div>
<!-- end of lg-row -->
<div class="lg-row">
<div class="lg-cell">浚流之所漂，</div>
<div class="lg-cell">三归制令息。</div>
</div>
<!-- end of lg-row -->
<div class="lg-row">
<div class="lg-cell">归依三宝已，</div>
<div class="lg-cell">出家得具足，</div>
</div>
<!-- end of lg-row -->
<div class="lg-row">
<div class="lg-cell">成就于三明，</div>
<div class="lg-cell">佛教作已作。</div>
</div>
<!-- end of lg-row -->
<div class="lg-row">
<div class="lg-cell">调牛以捶杖，</div>
<div class="lg-cell">伏象以铁鈎，</div>
</div>
<!-- end of lg-row -->
<div class="lg-row">
<div class="lg-cell">不以刀捶杖，</div>
<div class="lg-cell">正度调天人。</div>
</div>
<!-- end of lg-row -->
<div class="lg-row">
<div class="lg-cell">利刀以水石，</div>
<div class="lg-cell">直箭以熅火，</div>
</div>
<!-- end of lg-row -->
<div class="lg-row">
<div class="lg-cell">治材以斧斤，</div>
<div class="lg-cell">自调以黠慧。</div>
</div>
<!-- end of lg-row -->
<div class="lg-row">
<div class="lg-cell">人前行放逸，</div>
<div class="lg-cell">随后能自敛，</div>
</div>
<!-- end of lg-row -->
<div class="lg-row">
<div class="lg-cell">是则照世间，</div>
<div class="lg-cell">如云解月现。</div>
</div>
<!-- end of lg-row -->
<div class="lg-row">
<div class="lg-cell">人前放逸行，</div>
<div class="lg-cell">随后能自敛，</div>
</div>
<!-- end of lg-row -->
<div class="lg-row">
<div class="lg-cell">于世恩爱流，</div>
<div class="lg-cell">正念而超出。</div>
</div>
<!-- end of lg-row -->
<div class="lg-row">
<div class="lg-cell">少壮年出家，</div>
<div class="lg-cell">精勤修佛教，</div>
</div>
<!-- end of lg-row -->
<div class="lg-row">
<div class="lg-cell">是则照世间，</div>
<div class="lg-cell">如云解月现。</div>
</div>
<!-- end of lg-row -->
<div class="lg-row">
<div class="lg-cell">少壮年出家，</div>
<div class="lg-cell">精勤修佛教，</div>
</div>
<!-- end of lg-row -->
<div class="lg-row">
<div class="lg-cell">于世恩爱流，</div>
<div class="lg-cell">正念以超出。</div>
</div>
<!-- end of lg-row -->
<div class="lg-row">
<div class="lg-cell">若度诸恶业，</div>
<div class="lg-cell">正善能令灭，</div>
</div>
<!-- end of lg-row -->
<div class="lg-row">
<div class="lg-cell">是则照世间，</div>
<div class="lg-cell">如云解月现。</div>
</div>
<!-- end of lg-row -->
<div class="lg-row">
<div class="lg-cell">人前造恶业，</div>
<div class="lg-cell">正善能令灭，</div>
</div>
<!-- end of lg-row -->
<div class="lg-row">
<div class="lg-cell">于世恩爱流，</div>
<div class="lg-cell">正念能超出。</div>
</div>
<!-- end of lg-row -->
<div class="lg-row">
<div class="lg-cell">我已作恶业，</div>
<div class="lg-cell">必向于恶趣，</div>
</div>
<!-- end of lg-row -->
<div class="lg-row">
<div class="lg-cell">已受于恶报，</div>
<div class="lg-cell">宿责食已食。</div>
</div>
<!-- end of lg-row -->
<div class="lg-row">
<div class="lg-cell">若彼我怨憎，</div>
<div class="lg-cell">闻此正法者，</div>
</div>
<!-- end of lg-row -->
<div class="lg-row">
<div class="lg-cell">得清淨法眼，</div>
<div class="lg-cell">于我修行忍。</div>
</div>
<!-- end of lg-row -->
<div class="lg-row">
<div class="lg-cell">不复兴鬪讼，</div>
<div class="lg-cell">蒙佛恩力故，</div>
</div>
<!-- end of lg-row -->
<div class="lg-row">
<div class="lg-cell">我怨行忍辱，</div>
<div class="lg-cell">亦常讚歎忍。</div>
</div>
<!-- end of lg-row -->
<div class="lg-row">
<div class="lg-cell">随时闻正法，</div>
<div class="lg-cell">闻已随修行。」</div>
</div><!-- end of lg --></div>
<p>佛说此经已，央瞿利摩罗闻佛所说，欢喜奉行。</p></div>
<div class='div-jing'><a id='mulu1147' />
<p class='h2'>（一〇七八）</p>
<p>如是我闻：</p>
<p>一时，佛住王舍城迦兰陀竹园。</p>
<p>时，有异比丘，于夜明相出时，出搨补河边，脱衣着岸边，入水洗浴。浴已上岸，被一衣，待身乾。</p>
<p>时，有一天子放身光明，普照搨补河侧，语比丘言：「汝少出家，鲜白髮黑，年始盛美，应习五欲，庄严瓔珞，涂香华鬘，五乐自娱，而于是时，违亲背俗，悲泣别离，剃除鬚髮，着袈裟衣，正信非家，出家学道。如何捨现前乐，而求非时之利？」</p>
<p>比丘答言：「我不捨现前乐求非时乐，我今乃是捨非时乐得现前乐。」</p>
<p>天问比丘：「云何捨非时乐得现前乐？」</p>
<p>比丘答言：「如世尊说，非时之欲，少味多苦，少利多难。我今于现法中，已离熾然，不待时节，能自通达，现前观察，缘自知觉。如是，天子！是名捨非时乐得现前乐。」</p>
<p>天复问比丘：「云何复是如来所说，非时之欲，少乐多苦？云何复是如来所说，现法利乐，乃至缘自觉知？」</p>
<p>比丘答言：「我年少出家，不能广宣如来所说正法、律仪。世尊近在迦兰陀竹园。汝可往詣如来，问其所疑，如世尊说，随忆受持。」</p>
<p>天子复言：「比丘！于如来所，有诸力天众多围遶，我先无问，未易可詣。比丘！汝若能为先白世尊者，我可随往。」</p>
<p>比丘答言：「当为汝去！」</p>
<p>天白比丘：「唯然，尊者！我随后来。」</p>
<p>时，彼比丘往詣佛所，稽首礼足，退住一面，以向天子往反问答具白世尊：「今者，世尊！彼天子诚实言者须臾应至，不诚实者自当不来。」</p>
<p>时，彼天子遥语比丘：「我已<span class='corr'>在此</span>，我已在此。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「众生随爱想，</div>
<div class="lg-cell">以爱想而住，</div>
</div>
<!-- end of lg-row -->
<div class="lg-row">
<div class="lg-cell">以不知爱故，</div>
<div class="lg-cell">则为死方便。」</div>
</div><!-- end of lg --></div>
<p>佛告天子：「汝解此偈者，便可发问。」</p>
<p>天子白佛：「不解，世尊！不解，善逝！」佛复说偈而告天子曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若知所爱者，</div>
<div class="lg-cell">不于彼生爱，</div>
</div>
<!-- end of lg-row -->
<div class="lg-row">
<div class="lg-cell">彼此无所有，</div>
<div class="lg-cell">他人莫能说。」</div>
</div><!-- end of lg --></div>
<p>佛告天子：「汝解此义者，便可发问。」</p>
<p>天子白佛：「不解，世尊！不解，善逝！」</p>
<p>佛复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「见等胜劣者，</div>
<div class="lg-cell">则有言论生，</div>
</div>
<!-- end of lg-row -->
<div class="lg-row">
<div class="lg-cell">三事不倾动，</div>
<div class="lg-cell">则无软中上。」</div>
</div><!-- end of lg --></div>
<p>佛告天子：「解此义者，则可发问。」</p>
<p>天子白佛：「不解，世尊！不解，善逝！」</p>
<p>佛复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「断爱及名色，</div>
<div class="lg-cell">除慢无所繫，</div>
</div>
<!-- end of lg-row -->
<div class="lg-row">
<div class="lg-cell">寂灭息瞋恚，</div>
<div class="lg-cell">离结绝悕望，</div>
</div>
<!-- end of lg-row -->
<div class="lg-row">
<div class="lg-cell">不见于人天，</div>
<div class="lg-cell">此世及他世。」</div>
</div><!-- end of lg --></div>
<p>佛告天子：「解此义者，乃可发问。」</p>
<p>天子白佛：「已解，世尊！已解，善逝！」</p>
<p>佛说此经已，彼天子闻佛所说，欢喜随喜，即没不现。</p></div>
<div class='div-jing'><a id='mulu1148' />
<p class='h2'>（一〇七九）</p>
<p>如是我闻：</p>
<p>一时，佛在王舍城迦兰陀竹园。</p>
<p>时，有异比丘于后夜时至搨补河边，脱衣置岸边，入水洗浴。浴已，还上岸，着一衣，待身乾。</p>
<p>时，有一天子放身光明，普照搨补河侧，问比丘言：「比丘！比丘！此是丘塚，夜则起烟，昼则火然，彼婆罗门见已而作是言：『坏此丘塚，发掘者智，持以刀剑。』又见大龟，婆罗门见已，作是言：『除此大龟，发掘者智，持以刀剑。』见有氍氀，婆罗门见已，作此言：『却此氍氀，发掘者智，持以刀剑。』见有肉段，彼婆罗门见已，作是言：『除此肉段，发掘者智，持以刀剑。』见有屠杀，婆罗门见已，作是言：『坏是屠杀处，发掘者智，持以刀剑。』见有楞耆，彼婆罗门见已，作是言：『却此楞耆，发掘者智，持以刀剑。』见有二道，彼婆罗门见已，作是言：『除此二道，发掘者智，持以刀剑。』见有门扇，婆罗门见已，作是言：『却此门扇，发掘者智，持以刀剑。』见有大龙，婆罗门见已，作是言：『止！勿却大龙，应当恭敬。』比丘！汝来受此论，往问世尊，如佛所说，汝随受持。所以者何？除如来，我不见世间诸天、魔、梵、沙门、婆罗门于此论心悦乐者，若诸弟子从我所闻，然后能说。」</p>
<p>尔时，比丘从彼天所闻此论已，往詣世尊，稽首礼足，退坐一面。以彼天子所问诸论广问世尊：「云何为丘塚？云何为夜则起烟？云何为昼则火然？云何是婆罗门？云何发掘？云何智者？云何刀剑？云何为大龟？云何氍氀？云何为肉段？云何为屠杀处？云何为楞耆？云何为二道？云何为门扇？云何为大龙？」</p>
<p>佛告比丘：「丘塚者，谓众生身，麤四大色父母遗体，摶食、衣服、覆盖、澡浴、摩饰、长养，皆是变坏磨灭之法。夜起烟者，谓有人于夜时起，随觉随观。昼行其教，身业、口业。婆罗门者，谓如来、应、等正觉。发掘者，谓精勤方便。智士者，谓多闻圣弟子。刀剑者，谓智慧刀剑。大龟者，谓五盖。氍氀者，谓忿恨。肉段者，谓慳愱。屠杀者，谓五欲功德。楞耆者，谓无明。二道，谓疑惑。门扇者，谓我慢。大龙者，谓漏尽罗汉。如是，比丘！若大师为声闻所作，哀愍悲念，以义安慰，于汝已作，汝等当作所作，当于曝露、林中、空舍、山泽、岩窟，敷草树叶，思惟禪思，不起放逸，莫令后悔，是则为我随顺之教。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「说身为丘塚，</div>
<div class="lg-cell">觉观夜起烟，</div>
</div>
<!-- end of lg-row -->
<div class="lg-row">
<div class="lg-cell">昼业为火然，</div>
<div class="lg-cell">婆罗门正觉。</div>
</div>
<!-- end of lg-row -->
<div class="lg-row">
<div class="lg-cell">精进勤发掘，</div>
<div class="lg-cell">黠慧明智士，</div>
</div>
<!-- end of lg-row -->
<div class="lg-row">
<div class="lg-cell">以智慧利剑，</div>
<div class="lg-cell">厌离胜进者。</div>
</div>
<!-- end of lg-row -->
<div class="lg-row">
<div class="lg-cell">五盖为巨龟，</div>
<div class="lg-cell">忿恨为氍氀，</div>
</div>
<!-- end of lg-row -->
<div class="lg-row">
<div class="lg-cell">慳愱为肉段，</div>
<div class="lg-cell">五欲屠杀处。</div>
</div>
<!-- end of lg-row -->
<div class="lg-row">
<div class="lg-cell">无明为楞耆，</div>
<div class="lg-cell">疑惑于二道，</div>
</div>
<!-- end of lg-row -->
<div class="lg-row">
<div class="lg-cell">门扇现我慢，</div>
<div class="lg-cell">漏尽罗汉龙。</div>
</div>
<!-- end of lg-row -->
<div class="lg-row">
<div class="lg-cell">究竟断诸论，</div>
<div class="lg-cell">故我如是说。」</div>
</div><!-- end of lg --></div>
<p>佛说此经已，彼比丘闻佛所说，欢喜奉行。</p></div>
<div class='div-jing'><a id='mulu1149' />
<p class='h2'>（一〇八〇）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊晨朝着衣持鉢，入波罗[木*奈]城乞食。</p>
<p>时，有异比丘以不住心，其心惑乱，不摄诸根，晨朝着衣持鉢，入波罗[木*奈]城乞食。是比丘遥见世尊，见已，摄持诸根，端视而行。世尊见是比丘摄持诸根，端视而行，见已入城。乞食毕，还精舍，举衣鉢，洗足已，入室坐禪。晡时从禪觉，入僧中，敷坐具，于大众前坐，告诸比丘：「我今晨朝着衣持鉢，入波罗[木*奈]城乞食，见有比丘！以不住心、惑乱心，诸根放散，亦持衣鉢入城乞食，彼遥见我，即自敛摄竟，为是谁？」</p>
<p>时，彼比丘从座起，整衣服，到于佛前，偏袒右肩，合掌白佛：「世尊！我于晨朝入城乞食，其心惑乱，不摄诸根行，遥见世尊，即自敛心，摄持诸根。」</p>
<p>佛告比丘：「善哉！善哉！汝见我已，能自敛心，摄持诸根。比丘！是法应当如是。若见比丘，亦应自摄持。若复见比丘尼、优婆塞、优婆夷，亦当如是摄持诸根，当得长夜以义饶益，安隐快乐。」</p>
<p>尔时，众中复有异比丘说偈歎曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「以其心迷乱，</div>
<div class="lg-cell">不专繫念住，</div>
</div>
<!-- end of lg-row -->
<div class="lg-row">
<div class="lg-cell">晨朝持衣鉢，</div>
<div class="lg-cell">入城邑乞食。</div>
</div>
<!-- end of lg-row -->
<div class="lg-row">
<div class="lg-cell">中路见大师，</div>
<div class="lg-cell">威德容仪备，</div>
</div>
<!-- end of lg-row -->
<div class="lg-row">
<div class="lg-cell">欣悦生惭愧，</div>
<div class="lg-cell">即摄持诸根。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p>
<p class='juan'>杂阿含经卷第三十八</p></div></div>
</div><!-- end of div[@id='body'] -->
</body></html>
