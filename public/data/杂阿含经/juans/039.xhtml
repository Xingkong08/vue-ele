<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu1150' />杂阿含经卷第三十九</p><p class="byline">宋天竺三藏求那跋陀罗译</p><a id='mulu1151' />
<div class='div-jing'><a id='mulu1152' />
<p class='h2'>（一〇八一）</p>
<p>如是我闻：</p>
<p>一时，佛住波罗[木*奈]国鹿野苑中。</p>
<p>尔时，世尊晨朝着衣持鉢，入波罗[木*奈]城乞食。时，有异比丘着衣持鉢，入城乞食，于其路边，住一树下，起不善觉，以依恶贪。</p>
<p>尔时，世尊见彼比丘住一树下，以生不善觉，依恶贪嗜，而告之曰：「比丘！比丘！莫种苦种，而发熏生臭，汁漏流出。若比丘种苦种子，自发生臭，汁漏流出者，欲令蛆蝇不竞集者，无有是处！」</p>
<p>时，彼比丘作是念：「世尊知我心之恶念。」即生恐怖，身毛皆竪。</p>
<p>尔时，世尊入城乞食毕，还精舍，举衣鉢，洗足已，入室坐禪。晡时从禪觉，至于僧中，于众前敷座而坐，告诸比丘：「我今晨朝着衣持鉢，入城乞食，见一比丘住于树下，以生不善觉，依恶贪嗜。我时见已，即告之言：『比丘！比丘！莫种苦种，发熏生臭，恶汁流出。若有比丘种苦种子，发熏生臭，恶汁流出，蛆蝇不集，无有是处！』时，彼比丘即思念：『佛已知我心之所念。』惭愧恐怖，心惊毛竪，随路而去。」</p>
<p>时，有异比丘从坐起，整衣服，偏袒右肩，合掌白佛：「世尊！云何苦种？云何生臭？云何汁流？云何蛆蝇？」</p>
<p>佛告比丘：「忿怒烦怨，名曰苦种。五欲功德，名为生臭。于六触入处不摄律仪，是名汁流。谓触入处不摄已，贪、忧、诸恶不善心竞生，是名蛆蝇。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「耳目不防护，</div>
<div class="lg-cell">贪欲从是生，</div>
</div>
<!-- end of lg-row -->
<div class="lg-row">
<div class="lg-cell">是名为苦种。</div>
<div class="lg-cell">生臭汁潜流，</div>
</div>
<!-- end of lg-row -->
<div class="lg-row">
<div class="lg-cell">诸觉观气味，</div>
<div class="lg-cell">依于恶贪嗜，</div>
</div>
<!-- end of lg-row -->
<div class="lg-row">
<div class="lg-cell">聚落及空处，</div>
<div class="lg-cell">若于昼若夜，</div>
</div>
<!-- end of lg-row -->
<div class="lg-row">
<div class="lg-cell">远离修梵行，</div>
<div class="lg-cell">究竟于苦边，</div>
</div>
<!-- end of lg-row -->
<div class="lg-row">
<div class="lg-cell">若内心寂静，</div>
<div class="lg-cell">决定諦明了。</div>
</div>
<!-- end of lg-row -->
<div class="lg-row">
<div class="lg-cell">卧觉常安乐，</div>
<div class="lg-cell">诸恶蛆蝇灭，</div>
</div>
<!-- end of lg-row -->
<div class="lg-row">
<div class="lg-cell">正士所习近，</div>
<div class="lg-cell">善说贤圣路。</div>
</div>
<!-- end of lg-row -->
<div class="lg-row">
<div class="lg-cell">了知八正道，</div>
<div class="lg-cell">不还更受身。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1153' />
<p class='h2'>（一〇八二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊晨朝着衣持鉢，入舍卫城乞食。食毕，还精舍，洗足已，入安陀林坐禪。</p>
<p>时，有异比丘亦复晨朝着衣持鉢，入舍卫城乞食。食毕，还精舍，洗足已，入安陀林，坐一树下，入昼正受。是比丘入昼正受时，有恶不善觉起，依贪嗜心。</p>
<p>时，有天神，依安陀林住止者，作是念：「此比丘不善不类，于安陀林坐禪而起不善觉，心依恶贪，我当往呵责。」作是念已，往语比丘言：「比丘！比丘！作疮疣耶？」</p>
<p>比丘答言：「当治令愈！」</p>
<p>天神语比丘：「疮如铁鑊，云何可复？」</p>
<p>比丘答言：「正念正智，足能<span class='corr'>令</span>复。」</p>
<p>天神白言：「善哉！善哉！此是真贤治疮，如是治疮，究竟能愈，无有发时。」</p>
<p>尔时，世尊晡时从禪觉，还祇树给孤独园。入僧中，于大众前敷座而坐，告诸比丘：「我今晨朝着衣持鉢，入舍卫城乞食。乞食还，至安陀林坐禪，入昼正受。有一比丘亦乞食还至安陀林，坐一树下，入昼正受，而彼比丘起不善觉，心依恶贪。有天神依安陀林住，语比丘言：『比丘！比丘！作疮疣耶？』……」如上广说，乃至「『如是，比丘！善哉！善哉！此治众贤。』」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「士夫作疮疣，</div>
<div class="lg-cell">自生于苦患，</div>
</div>
<!-- end of lg-row -->
<div class="lg-row">
<div class="lg-cell">愿求世间欲，</div>
<div class="lg-cell">心依于恶贪。</div>
</div>
<!-- end of lg-row -->
<div class="lg-row">
<div class="lg-cell">以生疮疣故，</div>
<div class="lg-cell">蛆蝇竞来集，</div>
</div>
<!-- end of lg-row -->
<div class="lg-row">
<div class="lg-cell">爱<span class="corr">欲</span>为疮疣，</div>
<div class="lg-cell">蛆蝇诸恶觉。</div>
</div>
<!-- end of lg-row -->
<div class="lg-row">
<div class="lg-cell">及诸贪嗜心，</div>
<div class="lg-cell">皆悉从意生，</div>
</div>
<!-- end of lg-row -->
<div class="lg-row">
<div class="lg-cell">鑽凿士夫心，</div>
<div class="lg-cell">以求华名利。</div>
</div>
<!-- end of lg-row -->
<div class="lg-row">
<div class="lg-cell">欲火转熾然，</div>
<div class="lg-cell">妄想不善觉，</div>
</div>
<!-- end of lg-row -->
<div class="lg-row">
<div class="lg-cell">身心日夜羸，</div>
<div class="lg-cell">远离寂静道。</div>
</div>
<!-- end of lg-row -->
<div class="lg-row">
<div class="lg-cell">若内心寂静，</div>
<div class="lg-cell">决定智明了，</div>
</div>
<!-- end of lg-row -->
<div class="lg-row">
<div class="lg-cell">无有斯疮疣，</div>
<div class="lg-cell">见佛安隐路。</div>
</div>
<!-- end of lg-row -->
<div class="lg-row">
<div class="lg-cell">正士所游迹，</div>
<div class="lg-cell">贤圣善宣说，</div>
</div>
<!-- end of lg-row -->
<div class="lg-row">
<div class="lg-cell">明智所知道，</div>
<div class="lg-cell">不复受诸有。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1154' />
<p class='h2'>（一〇八三）</p>
<p>如是我闻：</p>
<p>一时，佛住毘舍离国獼猴池侧重阁讲堂。时，有众多比丘晨朝着衣持鉢，入毘舍离乞食。</p>
<p>时，有年少比丘出家未久，不闲法、律，当乞食时，不知先后次第。餘比丘见已而告之言：「汝是年少，出家未久，未知法、律，莫越！莫重！前后失次而行乞食，长夜当得不饶益苦。」</p>
<p>年少比丘言：「诸上座亦复越次，不随前后，非独我也。」如是再三，不能令止。</p>
<p>众多比丘乞食已，还精舍，举衣鉢，洗足已，詣佛所，稽首礼足，退坐一面，白佛言：「世尊！我等晨朝着衣持鉢，入毘舍离乞食，有一年少比丘！于此法、律出家未久，行乞食时不以次第，前后复重。诸比丘等再三諫不受，而作是言：『诸上座亦不次第，何故呵我？』我等诸比丘三呵不受，故来白世尊。唯愿世尊为除非法，哀愍故！」</p>
<p>佛告诸比丘：「如空泽中有大湖水，有大龙象而居其中，拔诸藕根，洗去泥土，然后食之。食已，身体肥悦，多力多乐，以是因缘，常喜乐住。有异种族象，形体羸小，効彼龙象，拔其藕根，洗不能淨，合泥土食。食之不消，体不肥悦，转转羸弱，缘斯致死，或同死苦。</p>
<p>「如是，宿德比丘学道日久，不乐嬉戏，久修梵行，大师所歎，诸餘明智修梵行者亦复加歎。是等比丘依止城邑聚落，晨朝着衣持鉢，入城乞食，善护身口，善摄诸根，专心繫念，能令彼人不信者信、信者不异，若得财利、衣被、饮食、床卧、汤药，不染、不着、不贪、不嗜、不迷、不逐，见其过患，见其出离，然复食之。食已，身心悦泽，得色得力，以是因缘，常得安乐。</p>
<p>「彼年少比丘出家未久，未闲法、律，依诸长老，依止聚落，着衣持鉢，入村乞食，不善护身，不守根门，不专繫念，不能令彼不信者信、信者不变。若得财利、衣被、饮食、卧具、汤药，染着贪逐，不见过患，不见出离，以嗜欲心食，不能令身悦泽，安隐快乐。缘斯食故，转向于死，或同死苦。所言死者，谓捨戒还俗，失正法、正律。同死苦者，谓犯正法、律，不识罪相，不知除罪。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「龙象拔藕根，</div>
<div class="lg-cell">水洗而食之，</div>
</div>
<!-- end of lg-row -->
<div class="lg-row">
<div class="lg-cell">异族象効彼，</div>
<div class="lg-cell">合泥而取食。</div>
</div>
<!-- end of lg-row -->
<div class="lg-row">
<div class="lg-cell">因杂泥食故，</div>
<div class="lg-cell">羸病遂至死。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1155' />
<p class='h2'>（一〇八四）</p>
<p>如是我闻：</p>
<p>一时，佛住王舍城寒林中丘塚间。</p>
<p>尔时，世尊告诸比丘：「寿命甚促，转就后世，应勤习善法，修诸梵行。无有生而不死者，而世间人不勤方便专修善法、修贤修义。」</p>
<p>时，魔波旬作是念：「沙门瞿昙住王舍城寒林中丘塚间，为诸声闻如是说法：『人命甚促，乃至不修贤修义。』我今当往，为作嬈乱。」</p>
<p>时，魔波旬化作年少，往住佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「常逼迫众生，</div>
<div class="lg-cell">得人间长寿，</div>
</div>
<!-- end of lg-row -->
<div class="lg-row">
<div class="lg-cell">迷醉放逸心，</div>
<div class="lg-cell">亦不向死处。」</div>
</div><!-- end of lg --></div>
<p>尔时，世尊作是念：「此是恶魔来作恼乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「常逼迫众生，</div>
<div class="lg-cell">受生极短寿，</div>
</div>
<!-- end of lg-row -->
<div class="lg-row">
<div class="lg-cell">当勤修精进，</div>
<div class="lg-cell">犹如救头然。</div>
</div>
<!-- end of lg-row -->
<div class="lg-row">
<div class="lg-cell">勿得须臾懈，</div>
<div class="lg-cell">令死魔忽至，</div>
</div>
<!-- end of lg-row -->
<div class="lg-row">
<div class="lg-cell">知汝是恶魔，</div>
<div class="lg-cell">速于此灭去。」</div>
</div><!-- end of lg --></div>
<p>天魔波旬作是念：「沙门瞿昙已知我心。」惭愧忧慼，即没不现。</p></div>
<div class='div-jing'><a id='mulu1156' />
<p class='h2'>（一〇八五）</p>
<p>如是我闻：</p>
<p>一时，佛住王舍城寒林中丘塚间。</p>
<p>尔时，世尊告诸比丘：「一切行无常，一切行不恒、不安，非穌息，变易之法，乃至当止一切有为行，厌离、不乐、解脱。」</p>
<p>时，魔波旬作是念：「今沙门瞿昙住王舍城寒林中，为诸声闻说如是法：『一切行无常、不恒，非穌息，变易之法，乃至当止一切有为，厌离、不乐、解脱。』我当往彼，为作嬈乱。」即化作年少，往詣佛所，住于佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「寿命日夜流，</div>
<div class="lg-cell">无有穷尽时，</div>
</div>
<!-- end of lg-row -->
<div class="lg-row">
<div class="lg-cell">寿命当来去，</div>
<div class="lg-cell">犹如车轮转。」</div>
</div><!-- end of lg --></div>
<p>尔时，世尊作是念：「此是恶魔欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「日夜常迁流，</div>
<div class="lg-cell">寿亦随损减，</div>
</div>
<!-- end of lg-row -->
<div class="lg-row">
<div class="lg-cell">人命渐消亡，</div>
<div class="lg-cell">犹如小河水。</div>
</div>
<!-- end of lg-row -->
<div class="lg-row">
<div class="lg-cell">我知汝恶魔，</div>
<div class="lg-cell">便自消灭去。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」惭愧忧慼，即没不现。</p></div>
<div class='div-jing'><a id='mulu1157' />
<p class='h2'>（一〇八六）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊夜起经行，至于后夜，洗足入室，敛身正坐，专心繫念。</p>
<p>时，魔波旬作是念：「今沙门瞿昙于王舍城迦兰陀竹园，夜起经行，于后夜时，洗足入室，正身端坐，繫念禪思。我今当往，为作嬈乱。」即化作年少，住于佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我心于空中，</div>
<div class="lg-cell">执长绳羂下，</div>
</div>
<!-- end of lg-row -->
<div class="lg-row">
<div class="lg-cell">政欲缚沙门，</div>
<div class="lg-cell">不令汝得脱。」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我说于世间，</div>
<div class="lg-cell">五欲意第六，</div>
</div>
<!-- end of lg-row -->
<div class="lg-row">
<div class="lg-cell">于彼永已离，</div>
<div class="lg-cell">一切苦已断。</div>
</div>
<!-- end of lg-row -->
<div class="lg-row">
<div class="lg-cell">我已离彼欲，</div>
<div class="lg-cell">心意识亦灭，</div>
</div>
<!-- end of lg-row -->
<div class="lg-row">
<div class="lg-cell">波旬我知汝，</div>
<div class="lg-cell">速于此灭去。」</div>
</div><!-- end of lg --></div>
<p>时，魔波旬作是念：「沙门已知我心。」惭愧忧慼，即没不现。</p></div>
<div class='div-jing'><a id='mulu1158' />
<p class='h2'>（一〇八七）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊夜起经行，至后夜时，洗足入室，右脇卧息，繫念明相，正念正智，作起觉想。</p>
<p>时，魔波旬作是念：「今沙门瞿昙住王舍城迦兰陀竹园，乃至作起觉想。我今当往，为作留难。」即化作年少，往住佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「何眠何故眠？</div>
<div class="lg-cell">已灭何复眠？</div>
</div>
<!-- end of lg-row -->
<div class="lg-row">
<div class="lg-cell">空舍何以眠，</div>
<div class="lg-cell">得出复何眠？」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「爱网故染着，</div>
<div class="lg-cell">无爱谁持去，</div>
</div>
<!-- end of lg-row -->
<div class="lg-row">
<div class="lg-cell">一切有餘尽，</div>
<div class="lg-cell">唯佛得安眠，</div>
</div>
<!-- end of lg-row -->
<div class="lg-row">
<div class="lg-cell">汝恶魔波旬，</div>
<div class="lg-cell">于此何所说。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」惭愧忧慼，即没不现。</p></div>
<div class='div-jing'><a id='mulu1159' />
<p class='h2'>（一〇八八）</p>
<p>如是我闻：</p>
<p>一时，佛住王舍城耆闍崛山中。</p>
<p>尔时，世尊于夜闇时，天小微雨，电光睒现，出房经行。</p>
<p>时，魔波旬作是念：「今沙门瞿昙住王舍城耆闍崛山中，夜闇微雨，电光时现，出房经行。我今当往，为作留难。」执大团石，两手调弄，到于佛前，碎成微尘。</p>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若耆闍崛山，</div>
<div class="lg-cell">于我前令碎，</div>
</div>
<!-- end of lg-row -->
<div class="lg-row">
<div class="lg-cell">于佛等解脱，</div>
<div class="lg-cell">不能动一毛。</div>
</div>
<!-- end of lg-row -->
<div class="lg-row">
<div class="lg-cell">假令四海内，</div>
<div class="lg-cell">一切诸山地，</div>
</div>
<!-- end of lg-row -->
<div class="lg-row">
<div class="lg-cell">放逸之亲族，</div>
<div class="lg-cell">令其碎成尘。</div>
</div>
<!-- end of lg-row -->
<div class="lg-row">
<div class="lg-cell">亦不能倾动，</div>
<div class="lg-cell">如来一毛髮。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1160' />
<p class='h2'>（一〇八九）</p>
<p>如是我闻：</p>
<p>一时，佛住王舍城耆闍崛山中。</p>
<p>尔时，世尊夜起经行，至后夜时，洗足入房，正身端坐，繫念在前。</p>
<p>时，魔波旬作是念：「今沙门瞿昙住王舍城耆闍崛山中，夜起经行，后夜入房，正身端坐，繫念在前。我今当往，为作留难。」即化作大龙，遶佛身七匝，举头临佛顶上，身如大船，头如大帆，眼如铜鑪，舌如曳电，出息入息若雷雹声。</p>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「犹如空舍宅，</div>
<div class="lg-cell">牟尼心虚寂，</div>
</div>
<!-- end of lg-row -->
<div class="lg-row">
<div class="lg-cell">于中而旋转，</div>
<div class="lg-cell">佛身亦如是。</div>
</div>
<!-- end of lg-row -->
<div class="lg-row">
<div class="lg-cell">无量凶恶龙，</div>
<div class="lg-cell">蚊虻蝇蚤等，</div>
</div>
<!-- end of lg-row -->
<div class="lg-row">
<div class="lg-cell">普集食其身，</div>
<div class="lg-cell">不能动毛髮。</div>
</div>
<!-- end of lg-row -->
<div class="lg-row">
<div class="lg-cell">破裂于虚空，</div>
<div class="lg-cell">倾覆于大地，</div>
</div>
<!-- end of lg-row -->
<div class="lg-row">
<div class="lg-cell">一切众生类，</div>
<div class="lg-cell">悉来作恐怖。</div>
</div>
<!-- end of lg-row -->
<div class="lg-row">
<div class="lg-cell">刀矛枪利箭，</div>
<div class="lg-cell">悉来害佛身，</div>
</div>
<!-- end of lg-row -->
<div class="lg-row">
<div class="lg-cell">如是诸暴害，</div>
<div class="lg-cell">不能伤一毛。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1161' />
<p class='h2'>（一〇九〇）</p>
<p>如是我闻：</p>
<p>一时，佛住王舍城毘婆罗山七叶树林石室中。</p>
<p>尔时，世尊夜起露地，或坐或经行。至后夜时，洗足入室，安身卧息，右脇着地，足足相累，繫念明相，正念正智，作起觉想。</p>
<p>时，魔波旬作是念：「沙门瞿昙住王舍城毘婆罗山七叶树林石室中，夜起露地若坐若行，至后夜时，洗足入室而坐，右脇卧息，足足相累，繫念明相，正念正智，作起觉想。我今当往，为作留难。」化作年少，往住佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「为因我故眠，</div>
<div class="lg-cell">为是后边故，</div>
</div>
<!-- end of lg-row -->
<div class="lg-row">
<div class="lg-cell">多有钱财宝，</div>
<div class="lg-cell">何故守空闲？</div>
</div>
<!-- end of lg-row -->
<div class="lg-row">
<div class="lg-cell">独一无等侣，</div>
<div class="lg-cell">而着于睡眠。」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不因汝故眠，</div>
<div class="lg-cell">非为最后边，</div>
</div>
<!-- end of lg-row -->
<div class="lg-row">
<div class="lg-cell">亦无多钱财，</div>
<div class="lg-cell">唯集无忧宝。</div>
</div>
<!-- end of lg-row -->
<div class="lg-row">
<div class="lg-cell">哀愍世间故，</div>
<div class="lg-cell">右脇而卧息，</div>
</div>
<!-- end of lg-row -->
<div class="lg-row">
<div class="lg-cell">觉亦不疑惑，</div>
<div class="lg-cell">眠亦不恐怖。</div>
</div>
<!-- end of lg-row -->
<div class="lg-row">
<div class="lg-cell">若昼若复夜，</div>
<div class="lg-cell">无增亦无损，</div>
</div>
<!-- end of lg-row -->
<div class="lg-row">
<div class="lg-cell">为哀众生眠，</div>
<div class="lg-cell">故无有损减。</div>
</div>
<!-- end of lg-row -->
<div class="lg-row">
<div class="lg-cell">正复以百枪，</div>
<div class="lg-cell">贯身常掘动，</div>
</div>
<!-- end of lg-row -->
<div class="lg-row">
<div class="lg-cell">犹得安隐眠，</div>
<div class="lg-cell">已离内枪故。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1162' />
<p class='h2'>（一〇九一）</p>
<p>如是我闻：</p>
<p>一时，佛住王舍城毘婆罗山七叶树林石室中。</p>
<p>时，有尊者瞿低迦，住王舍城仙人山侧黑石室中，独一思惟，不放逸行，修自饶益，时受意解脱身作证，数数退转；一、二、三、四、五、六反退，还复得，时受意解脱身作证，寻复退转。</p>
<p>彼尊者瞿低迦作是念：「我独一静处思惟，不放逸行，精勤修习，以自饶益，时受意解脱身作证，而复数数退转；乃至六反，犹复退转。我今当以刀自杀，莫令第七退转。」</p>
<p>时，魔波旬作是念：「沙门瞿昙住王舍城毘婆罗山侧七叶树林石窟中，有弟子瞿低迦住王舍城仙人山侧黑石室中，独一静处，专精思惟，得时受意解脱身作证，六反退转，而复还得。彼作是念：『我已六反退，而复还得，莫令我第七退转，我宁以刀自杀，莫令第七退转。』若彼比丘以刀自杀者，莫令自杀，出我境界去，我今当往告彼大师。」</p>
<p>尔时，波旬执琉璃柄琵琶，詣世尊所，鼓絃说偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「大智大方便，</div>
<div class="lg-cell">自在大神力，</div>
</div>
<!-- end of lg-row -->
<div class="lg-row">
<div class="lg-cell">得熾然弟子，</div>
<div class="lg-cell">而今欲取死。</div>
</div>
<!-- end of lg-row -->
<div class="lg-row">
<div class="lg-cell">大牟尼当制，</div>
<div class="lg-cell">勿令其自杀，</div>
</div>
<!-- end of lg-row -->
<div class="lg-row">
<div class="lg-cell">何闻佛世尊，</div>
<div class="lg-cell">正法律声闻。</div>
</div>
<!-- end of lg-row -->
<div class="lg-row">
<div class="lg-cell">学其所不得，</div>
<div class="lg-cell">而取于命终。」</div>
</div><!-- end of lg --></div>
<p>时，魔说此偈已，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「波旬放逸种，</div>
<div class="lg-cell">以自事故来，</div>
</div>
<!-- end of lg-row -->
<div class="lg-row">
<div class="lg-cell">坚固具足士，</div>
<div class="lg-cell">常住妙禪定。</div>
</div>
<!-- end of lg-row -->
<div class="lg-row">
<div class="lg-cell">昼夜勤精进，</div>
<div class="lg-cell">不顾于性命，</div>
</div>
<!-- end of lg-row -->
<div class="lg-row">
<div class="lg-cell">见三有可畏，</div>
<div class="lg-cell">断除彼爱欲。</div>
</div>
<!-- end of lg-row -->
<div class="lg-row">
<div class="lg-cell">已摧伏魔军，</div>
<div class="lg-cell">瞿低般涅槃，</div>
</div>
<!-- end of lg-row -->
<div class="lg-row">
<div class="lg-cell">波旬心忧恼，</div>
<div class="lg-cell">琵琶落于地。</div>
</div>
<!-- end of lg-row -->
<div class="lg-row">
<div class="lg-cell">内怀忧慼已，</div>
<div class="lg-cell">即没而不现。」</div>
</div><!-- end of lg --></div>
<p>尔时，世尊告诸比丘：「汝等当来，共至仙人山侧黑石室所，观瞿低迦比丘以刀自杀。」</p>
<p>尔时，世尊与众多比丘往至仙人山侧黑石室中，见瞿低迦比丘杀身在地，告诸比丘：「汝等见此瞿低迦比丘杀身在地不？」</p>
<p>诸比丘白佛：「唯然，已见，世尊！」</p>
<p>佛告比丘：「汝等见瞿低迦比丘周匝遶身黑闇烟起，充满四方不？」</p>
<p>比丘白佛：「已见，世尊！」</p>
<p>佛告比丘：「此是恶魔波旬于瞿低迦善男子身侧，周匝求其识神，然比丘瞿低迦以不住心，执刀自杀。」</p>
<p>尔时，世尊为瞿低迦比丘受第一记。</p>
<p>尔时，波旬而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「上下及诸方，</div>
<div class="lg-cell">遍求彼识神，</div>
</div>
<!-- end of lg-row -->
<div class="lg-row">
<div class="lg-cell">都不见其处，</div>
<div class="lg-cell">瞿低何所之？」</div>
</div><!-- end of lg --></div>
<p>尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如是坚固士，</div>
<div class="lg-cell">一切无所求，</div>
</div>
<!-- end of lg-row -->
<div class="lg-row">
<div class="lg-cell">拔恩爱根本，</div>
<div class="lg-cell">瞿低般涅槃。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1163' />
<p class='h2'>（一〇九二）</p>
<p>如是我闻：</p>
<p>一时，佛住欝鞞罗聚落尼连禪河侧，于菩提树下成佛未久。</p>
<p>时，魔波旬作是念：「今沙门瞿昙住欝鞞罗聚落尼连禪河侧，于菩提树下成佛未久。我当往彼，为作留难。」即化作年少，往住佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「独入一空处，</div>
<div class="lg-cell">禪思静思惟，</div>
</div>
<!-- end of lg-row -->
<div class="lg-row">
<div class="lg-cell">已捨国财宝，</div>
<div class="lg-cell">于此复何求？</div>
</div>
<!-- end of lg-row -->
<div class="lg-row">
<div class="lg-cell">若求聚落利，</div>
<div class="lg-cell">何不习近人，</div>
</div>
<!-- end of lg-row -->
<div class="lg-row">
<div class="lg-cell">既不习近人，</div>
<div class="lg-cell">终竟何所得。」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「已得大财利，</div>
<div class="lg-cell">志足安寂灭，</div>
</div>
<!-- end of lg-row -->
<div class="lg-row">
<div class="lg-cell">摧伏诸魔军，</div>
<div class="lg-cell">不着于色欲。</div>
</div>
<!-- end of lg-row -->
<div class="lg-row">
<div class="lg-cell">独一而禪思，</div>
<div class="lg-cell">服食禪妙乐，</div>
</div>
<!-- end of lg-row -->
<div class="lg-row">
<div class="lg-cell">是故不与人，</div>
<div class="lg-cell">周旋相习近。」</div>
</div><!-- end of lg --></div>
<p>魔复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「瞿昙若自知，</div>
<div class="lg-cell">安隐涅槃道，</div>
</div>
<!-- end of lg-row -->
<div class="lg-row">
<div class="lg-cell">独善无为乐，</div>
<div class="lg-cell">何为强化人。」</div>
</div><!-- end of lg --></div>
<p>佛复说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「非魔所制处，</div>
<div class="lg-cell">来问度彼岸，</div>
</div>
<!-- end of lg-row -->
<div class="lg-row">
<div class="lg-cell">我则以正答，</div>
<div class="lg-cell">令彼得涅槃。</div>
</div>
<!-- end of lg-row -->
<div class="lg-row">
<div class="lg-cell">时得不放逸，</div>
<div class="lg-cell">不随魔自在。」</div>
</div><!-- end of lg --></div>
<p>魔复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「有石似凝膏，</div>
<div class="lg-cell">飞乌欲来食，</div>
</div>
<!-- end of lg-row -->
<div class="lg-row">
<div class="lg-cell">竟不得其味，</div>
<div class="lg-cell">损觜还归空。</div>
</div>
<!-- end of lg-row -->
<div class="lg-row">
<div class="lg-cell">我今亦如彼，</div>
<div class="lg-cell">徒劳归天宫。」</div>
</div><!-- end of lg --></div>
<p>魔说是已，内怀忧慼，心生变悔，低头伏地，以指画地。</p>
<p>魔有三女，一名爱欲，二名爱念，三名爱乐，来至波旬所，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「父今何愁慼，</div>
<div class="lg-cell">士夫何足忧，</div>
</div>
<!-- end of lg-row -->
<div class="lg-row">
<div class="lg-cell">我以爱欲绳，</div>
<div class="lg-cell">缚彼如调象。</div>
</div>
<!-- end of lg-row -->
<div class="lg-row">
<div class="lg-cell">牵来至父前，</div>
<div class="lg-cell">令随父自在。」</div>
</div><!-- end of lg --></div>
<p>魔答女言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼已离恩爱，</div>
<div class="lg-cell">非欲所能招，</div>
</div>
<!-- end of lg-row -->
<div class="lg-row">
<div class="lg-cell">已出于魔境，</div>
<div class="lg-cell">是故我忧愁。」</div>
</div><!-- end of lg --></div>
<p>时，魔三女身放光焰，熾如云中电，来詣佛所，稽首礼足，退住一面，白佛言：「我今归世尊足下，给侍使令。」</p>
<p>尔时，世尊都不顾视。</p>
<p>知如来离诸爱欲，心善解脱。如是第二、第三说。</p>
<p>时，三魔女自相谓言：「士夫有种种随形爱欲，今当各各变化，作百种童女色、作百种初嫁色、作百种未产色、作百种已产色、作百种中年色、作百种宿年色，作此种种形类，詣沙门瞿昙所，作是言：『今悉归尊足下，供给使令。』」</p>
<p>作此议已，即作种种变化，如上所说，詣世尊所，稽首礼足，退住一面，白佛言：「世尊！我等今日归尊足下，供给使令。」</p>
<p>尔时，世尊都不顾念。</p>
<p>「如来法离诸爱欲。」如是再三说已。</p>
<p>时，三魔女自相谓言：「若未离欲士夫，见我等种种妙体，心则迷乱，欲气衝击，胸臆破裂，热血熏面。然今沙门瞿昙于我等所都不顾眄，如其如来离欲解脱，得善解脱想。我等今日当复各各说偈而问。」复到佛前，稽首礼足，退住一面。</p>
<p>爱欲天女即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「独一禪寂默，</div>
<div class="lg-cell">捨俗钱财宝，</div>
</div>
<!-- end of lg-row -->
<div class="lg-row">
<div class="lg-cell">既捨于世利，</div>
<div class="lg-cell">今复何所求？</div>
</div>
<!-- end of lg-row -->
<div class="lg-row">
<div class="lg-cell">若求聚落利，</div>
<div class="lg-cell">何不习近人，</div>
</div>
<!-- end of lg-row -->
<div class="lg-row">
<div class="lg-cell">竟不习近人，</div>
<div class="lg-cell">终竟何所得？」</div>
</div><!-- end of lg --></div>
<p>佛说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「已得大财利，</div>
<div class="lg-cell">志足安寂灭，</div>
</div>
<!-- end of lg-row -->
<div class="lg-row">
<div class="lg-cell">摧伏诸魔军，</div>
<div class="lg-cell">不着于色欲。</div>
</div>
<!-- end of lg-row -->
<div class="lg-row">
<div class="lg-cell">是故不与人，</div>
<div class="lg-cell">周旋相习近。」</div>
</div><!-- end of lg --></div>
<p>爱念天女复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「多修何妙禪，</div>
<div class="lg-cell">而度五欲流？</div>
</div>
<!-- end of lg-row -->
<div class="lg-row">
<div class="lg-cell">复以何方便，</div>
<div class="lg-cell">度于第六海？</div>
</div>
<!-- end of lg-row -->
<div class="lg-row">
<div class="lg-cell">云何修妙禪，</div>
<div class="lg-cell">于诸深广欲，</div>
</div>
<!-- end of lg-row -->
<div class="lg-row">
<div class="lg-cell">得度于彼岸，</div>
<div class="lg-cell">不为爱所持？」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「身得止息乐，</div>
<div class="lg-cell">心得善解脱，</div>
</div>
<!-- end of lg-row -->
<div class="lg-row">
<div class="lg-cell">无为无所作，</div>
<div class="lg-cell">正念不倾动，</div>
</div>
<!-- end of lg-row -->
<div class="lg-row">
<div class="lg-cell">了知一切法，</div>
<div class="lg-cell">不起诸乱觉，</div>
</div>
<!-- end of lg-row -->
<div class="lg-row">
<div class="lg-cell">爱恚睡眠覆，</div>
<div class="lg-cell">斯等皆已离。</div>
</div>
<!-- end of lg-row -->
<div class="lg-row">
<div class="lg-cell">如是多修习，</div>
<div class="lg-cell">得度于五欲，</div>
</div>
<!-- end of lg-row -->
<div class="lg-row">
<div class="lg-cell">亦于第六海，</div>
<div class="lg-cell">悉得度彼岸。</div>
</div>
<!-- end of lg-row -->
<div class="lg-row">
<div class="lg-cell">如是修习禪，</div>
<div class="lg-cell">于诸深广欲，</div>
</div>
<!-- end of lg-row -->
<div class="lg-row">
<div class="lg-cell">悉得度彼岸，</div>
<div class="lg-cell">不为彼所持。」</div>
</div><!-- end of lg --></div>
<p>时，爱乐天女复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「已断除恩爱，</div>
<div class="lg-cell">淳厚积集欲，</div>
</div>
<!-- end of lg-row -->
<div class="lg-row">
<div class="lg-cell">多生人淨信，</div>
<div class="lg-cell">得度于欲流。</div>
</div>
<!-- end of lg-row -->
<div class="lg-row">
<div class="lg-cell">开发明智慧，</div>
<div class="lg-cell">超踰死魔境。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「大方便广度，</div>
<div class="lg-cell">入如来法律，</div>
</div>
<!-- end of lg-row -->
<div class="lg-row">
<div class="lg-cell">斯等皆已度，</div>
<div class="lg-cell">慧者复何忧？」</div>
</div><!-- end of lg --></div>
<p>时，三天女志愿不满，还詣其父魔波旬所。</p>
<p>时，魔波旬遥见女来，说偈弄之：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝等三女子，</div>
<div class="lg-cell">自夸说堪能，</div>
</div>
<!-- end of lg-row -->
<div class="lg-row">
<div class="lg-cell">咸放身光焰，</div>
<div class="lg-cell">如电云中流，</div>
</div>
<!-- end of lg-row -->
<div class="lg-row">
<div class="lg-cell">至大精进所，</div>
<div class="lg-cell">各现其容姿，</div>
</div>
<!-- end of lg-row -->
<div class="lg-row">
<div class="lg-cell">反为其所破，</div>
<div class="lg-cell">如风飘其绵。</div>
</div>
<!-- end of lg-row -->
<div class="lg-row">
<div class="lg-cell">欲以爪破山，</div>
<div class="lg-cell">齿齧破铁丸，</div>
</div>
<!-- end of lg-row -->
<div class="lg-row">
<div class="lg-cell">欲以髮藕丝，</div>
<div class="lg-cell">旋转于大山。</div>
</div>
<!-- end of lg-row -->
<div class="lg-row">
<div class="lg-cell">和合悉解脱，</div>
<div class="lg-cell">而望乱其心，</div>
</div>
<!-- end of lg-row -->
<div class="lg-row">
<div class="lg-cell">
<span class="corr">若</span>能缚风足，</div>
<div class="lg-cell">令月空中堕。</div>
</div>
<!-- end of lg-row -->
<div class="lg-row">
<div class="lg-cell">以手抒大海，</div>
<div class="lg-cell">气歔动雪山，</div>
</div>
<!-- end of lg-row -->
<div class="lg-row">
<div class="lg-cell">和合悉解脱，</div>
<div class="lg-cell">亦可令倾动。</div>
</div>
<!-- end of lg-row -->
<div class="lg-row">
<div class="lg-cell">于深巨海中，</div>
<div class="lg-cell">而求安足地，</div>
</div>
<!-- end of lg-row -->
<div class="lg-row">
<div class="lg-cell">如来于一切，</div>
<div class="lg-cell">和合悉解脱。</div>
</div>
<!-- end of lg-row -->
<div class="lg-row">
<div class="lg-cell">正觉大海中，</div>
<div class="lg-cell">求倾动亦然。」</div>
</div><!-- end of lg --></div>
<p><span class='corr'>时</span>魔波旬弄三女已，即没不现。</p></div>
<div class='div-jing'><a id='mulu1164' />
<p class='h2'>（一〇九三）</p>
<p>如是我闻：</p>
<p>一时，佛住欝鞞罗处尼连禪河侧大菩提树下，初成佛道。</p>
<p>天魔波旬作是念：「此沙门瞿昙在欝鞞罗住处尼连禪河侧菩提树下，初成佛道。我今当往，为作留难。」即自变身，作百种淨、不淨色，詣佛所。</p>
<p>佛遥见波旬百种淨、不淨色，作是念：「恶魔波旬作百种淨、不淨色，欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「长夜生死中，</div>
<div class="lg-cell">作淨不淨色，</div>
</div>
<!-- end of lg-row -->
<div class="lg-row">
<div class="lg-cell">汝何为作此，</div>
<div class="lg-cell">不度苦彼岸。</div>
</div>
<!-- end of lg-row -->
<div class="lg-row">
<div class="lg-cell">若诸身口意，</div>
<div class="lg-cell">不作留难者，</div>
</div>
<!-- end of lg-row -->
<div class="lg-row">
<div class="lg-cell">魔所不能教，</div>
<div class="lg-cell">不随魔自在。</div>
</div>
<!-- end of lg-row -->
<div class="lg-row">
<div class="lg-cell">如是知恶魔，</div>
<div class="lg-cell">于是自灭去。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1165' />
<p class='h2'>（一〇九四）</p>
<p>如是我闻：</p>
<p>一时，佛住欝鞞罗处尼连禪河侧菩提树下，初成正觉。</p>
<p>尔时，世尊独一静处，专心禪思，作如是念：「我今解脱苦行。善哉！我今善解脱苦行，先修正愿，今已果得无上菩提。」</p>
<p>时，魔波旬作是念：「今沙门瞿昙住欝鞞罗处尼连禪河侧菩提树下，初成正觉。我今当往，为作留难。」即化作年少，住于佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「大修苦行处，</div>
<div class="lg-cell">能令得清淨，</div>
</div>
<!-- end of lg-row -->
<div class="lg-row">
<div class="lg-cell">而今反弃捨，</div>
<div class="lg-cell">于此何所求？</div>
</div>
<!-- end of lg-row -->
<div class="lg-row">
<div class="lg-cell">欲于此求淨，</div>
<div class="lg-cell">淨亦无由得。」</div>
</div><!-- end of lg --></div>
<p>尔时，世尊作是念：「此魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「知诸修苦行，</div>
<div class="lg-cell">皆与无义俱，</div>
</div>
<!-- end of lg-row -->
<div class="lg-row">
<div class="lg-cell">终不获其利，</div>
<div class="lg-cell">如弓弹有声。</div>
</div>
<!-- end of lg-row -->
<div class="lg-row">
<div class="lg-cell">戒定闻慧道，</div>
<div class="lg-cell">我已悉修习，</div>
</div>
<!-- end of lg-row -->
<div class="lg-row">
<div class="lg-cell">得第一清淨，</div>
<div class="lg-cell">其淨无有上。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1166' />
<p class='h2'>（一〇九五）</p>
<p>如是我闻：</p>
<p>一时，佛住娑罗婆罗门聚落。</p>
<p>尔时，世尊晨朝着衣持鉢，入婆罗聚落乞食。时，魔波旬作是念：「今沙门瞿昙晨朝着衣持鉢，入婆罗聚落乞食，我今当往，先入其舍，语诸信心婆罗门长者，令沙门瞿昙空鉢而出。」</p>
<p>时，魔波旬随逐佛后，作是唱言：「沙门！沙门！都不得食耶？」</p>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝新于如来，</div>
<div class="lg-cell">获得无量罪，</div>
</div>
<!-- end of lg-row -->
<div class="lg-row">
<div class="lg-cell">汝谓呼如来，</div>
<div class="lg-cell">受诸苦恼耶？」</div>
</div><!-- end of lg --></div>
<p>时，魔波旬作是言：「瞿昙！更入聚落，当令得食。」</p>
<p>尔时，世尊而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「正使无所有，</div>
<div class="lg-cell">安乐而自活，</div>
</div>
<!-- end of lg-row -->
<div class="lg-row">
<div class="lg-cell">如彼光音天，</div>
<div class="lg-cell">常以欣悦食。</div>
</div>
<!-- end of lg-row -->
<div class="lg-row">
<div class="lg-cell">正使无所有，</div>
<div class="lg-cell">安乐而自活，</div>
</div>
<!-- end of lg-row -->
<div class="lg-row">
<div class="lg-cell">常以欣悦食，</div>
<div class="lg-cell">不依于有身。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1167' />
<p class='h2'>（一〇九六）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「我已解脱人天绳索，汝等亦复解脱人天绳索。汝等当行人间，多所过度，多所饶益，安乐人天，不须伴行，一一而去。我今亦往欝鞞罗住处人间游行。」</p>
<p>时，魔波旬作是念：「沙门瞿昙住波罗[木*奈]仙人住处鹿野苑中，为诸声闻如是说法：『我已解脱人天绳索，汝等亦能。汝等各别人间教化，乃至我亦当至欝鞞罗住处人间游行。』我今当往，为作留难。」即化作年少，住于佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「不脱作脱想，</div>
<div class="lg-cell">谓呼已解脱，</div>
</div>
<!-- end of lg-row -->
<div class="lg-row">
<div class="lg-cell">为大缚所缚，</div>
<div class="lg-cell">我今终不放。」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我已脱一切，</div>
<div class="lg-cell">人天诸绳索，</div>
</div>
<!-- end of lg-row -->
<div class="lg-row">
<div class="lg-cell">已知汝波旬，</div>
<div class="lg-cell">即自消灭去。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1168' />
<p class='h2'>（一〇九七）</p>
<p>如是我闻：</p>
<p>一时，佛住释氏石主释氏聚落。</p>
<p>时，石主释氏聚落多人疫死。处处人民，若男若女，从四方来受持三归，其诸病人，若男若女，若大若小，皆因来者自称名字：「我某甲等，归佛、归法、归比丘僧。」举村举邑，皆悉如是。</p>
<p>尔时，世尊勤为声闻说法。</p>
<p>时，诸信心归三宝者，斯则皆生人、天道中。</p>
<p>时，魔波旬作是念：「今沙门瞿昙住于释氏石主释氏聚落，勤为四众说法。我今当往，为作留难。」化作年少，往住佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「何为勤说法，</div>
<div class="lg-cell">教化诸人民，</div>
</div>
<!-- end of lg-row -->
<div class="lg-row">
<div class="lg-cell">相违不相违，</div>
<div class="lg-cell">不免于驱驰，</div>
</div>
<!-- end of lg-row -->
<div class="lg-row">
<div class="lg-cell">以有繫缚故，</div>
<div class="lg-cell">而为彼说法？」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝夜叉当知，</div>
<div class="lg-cell">众生群集生，</div>
</div>
<!-- end of lg-row -->
<div class="lg-row">
<div class="lg-cell">诸有智慧者，</div>
<div class="lg-cell">孰能不哀愍？</div>
</div>
<!-- end of lg-row -->
<div class="lg-row">
<div class="lg-cell">以有哀愍故，</div>
<div class="lg-cell">不能不教化，</div>
</div>
<!-- end of lg-row -->
<div class="lg-row">
<div class="lg-cell">哀愍诸众生，</div>
<div class="lg-cell">法自应如是。」</div>
</div><!-- end of lg --></div>
<p>恶魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1169' />
<p class='h2'>（一〇九八）</p>
<p>如是我闻：</p>
<p>一时，佛住释氏石主释氏聚落。</p>
<p>尔时，世尊独一静处，禪思思惟，作是念：「颇有作王，能得不杀，不教人杀，一向行法，不行非法耶？」</p>
<p>时，魔波旬作是念：「今沙门瞿昙住石主释氏聚落，独一禪思，作是念：『颇有作王，不杀生，不教人杀，一向行法，不行非法耶？』我今当往，为其说法。」化作年少，往住佛前，作是言：「如是，世尊！如是，善逝！可得作王，不杀生，不教人杀，一向行法，不行非法。世尊！今可作王，善逝！今可作王，必得如意。」</p>
<p>尔时，世尊作是念：「恶魔波旬欲作嬈乱。」而告魔言：「汝魔波旬！何故作是言：『作王！世尊！作王！善逝！可得如意。』？」</p>
<p>魔白佛言：「我面从佛闻作是说：『若四如意足修习多修习已，欲令雪山王变为真金，即作不异。』世尊今有四如意足，修习多修习，令雪山王变为真金，如意不异。是故，我白世尊：『作王！世尊！作王！善逝！可得如意。』」</p>
<p>佛告波旬：「我都无心欲作国王，云何当作？我亦无心欲令雪山王变为真金，何由而变？」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「正使有真金，</div>
<div class="lg-cell">如雪山王者，</div>
</div>
<!-- end of lg-row -->
<div class="lg-row">
<div class="lg-cell">一人得此金，</div>
<div class="lg-cell">亦复不知足。</div>
</div>
<!-- end of lg-row -->
<div class="lg-row">
<div class="lg-cell">是故智慧者，</div>
<div class="lg-cell">金石同一观。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1170' />
<p class='h2'>（一〇九九）</p>
<p>如是我闻：</p>
<p>一时，佛住释氏石主释氏聚落。时，有众多比丘集供养堂，为作衣事。</p>
<p>时，魔波旬作是念：「今沙门瞿昙住于释氏石主释氏聚落，众多比丘集供养堂，为作衣故，我今当往，为作留难。」化作少壮婆罗门像，作大縈髮，着兽皮衣，手执曲杖，詣供养堂，于众多比丘前默然而住。须臾，语诸比丘言：「汝等年少出家，肤白髮黑，年在盛时，应受五欲庄严自娱，如何违亲背族，<span class='corr'>悲</span>泣别离，信于非家，出家学道？何为捨现世乐，而求他世非时之乐？」</p>
<p>诸比丘语婆罗门：「我不捨现世乐求他世非时之乐，乃是捨非时乐就现世乐。」</p>
<p>波旬复问：「云何捨非时乐就现世乐？」</p>
<p>比丘答言：「如世尊说，他世乐少味多苦，少利多患；世尊说现世乐者，离诸熾然，不待时节，能自通达，于此观察，缘自觉知。婆罗门！是名现世乐。」</p>
<p>时，婆罗门三反掉头瘖瘂，以杖筑地，即没不现。</p>
<p>时，诸比丘即生恐怖，身毛皆竪，此是何等婆罗门像，来此作变？即詣佛所，稽首礼足，退坐一面，白佛言：「世尊！我等众多比丘集供养堂，为作衣故。有一盛壮婆罗门，縈髮大髻，来詣我所，作是言：『汝等年少出家……』」如上广说，乃至三反掉头瘖瘂，以杖筑地，即没不现。「我等即生恐怖，身毛皆竪，是何婆罗门像，来作此变？」</p>
<p>佛告诸比丘：「此非婆罗门，是魔波旬来至汝所，欲作嬈乱。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「凡生诸苦恼，</div>
<div class="lg-cell">皆由于爱欲，</div>
</div>
<!-- end of lg-row -->
<div class="lg-row">
<div class="lg-cell">知世皆剑刺，</div>
<div class="lg-cell">何人乐于欲？</div>
</div>
<!-- end of lg-row -->
<div class="lg-row">
<div class="lg-cell">觉世间有餘，</div>
<div class="lg-cell">皆悉为剑刺，</div>
</div>
<!-- end of lg-row -->
<div class="lg-row">
<div class="lg-cell">是故黠慧者，</div>
<div class="lg-cell">当勤自调伏。</div>
</div>
<!-- end of lg-row -->
<div class="lg-row">
<div class="lg-cell">巨积真金聚，</div>
<div class="lg-cell">犹如雪山王，</div>
</div>
<!-- end of lg-row -->
<div class="lg-row">
<div class="lg-cell">一人受用者，</div>
<div class="lg-cell">意犹不知足。</div>
</div>
<!-- end of lg-row -->
<div class="lg-row">
<div class="lg-cell">是故黠慧者，</div>
<div class="lg-cell">当修平等观。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1171' />
<p class='h2'>（一一〇〇）</p>
<p>如是我闻：</p>
<p>一时，佛住释氏石主释氏聚落。</p>
<p>时，有尊者善觉，晨朝着衣持鉢，入石主释氏聚落乞食。食已，还精舍，举衣鉢，洗足已，持尼师坛，置右肩上，入林中，坐一树下，修昼正受，作是念：「我得善利！于正法、律出家学道；我得善利！遭遇大师如来、等正觉；我得善利！得在梵行、持戒、备德、贤善真实众中。我今当得贤善命终，于当来世亦当贤善。」</p>
<p>时，魔波旬作是念：「今沙门瞿昙往石主释氏聚落，有声闻弟子名曰善觉，着衣持鉢……」如上广说，乃至「贤善命终，后世亦贤。我今当往，为作留难。」化作大身，盛壮多力，见者怖畏，谓其力能翻发动大地，至善觉比丘所。</p>
<p>善觉比丘遥见大身勇盛壮士，即生恐怖。从坐起，詣佛所，稽首礼足，退住一面，白佛言：「世尊！我今晨朝着衣持鉢……」广说如上，乃至「贤善命终，后世亦贤。见有大身士夫，勇壮熾盛，力能动地，见生恐怖，心惊毛竪。」</p>
<p>佛告善觉：「此非大身士夫，是魔波旬欲作嬈乱。汝且还去，依彼树下，修前三昧，动作彼魔，因斯脱苦。」</p>
<p>时，尊者善觉即还本处，至于晨朝，着衣持鉢，入石主释氏聚落乞食。食已，还精舍……如上广说，乃至「贤善命终，后世亦贤。」</p>
<p>时，魔波旬复作是念：「此沙门瞿昙住于释氏，有弟子名曰善觉……」如上广说，乃至「贤善命终，后世亦贤。我今当往，为作留难。」复化作大身，勇壮熾盛，力能发地，往住其前。</p>
<p>善觉比丘复遥见之。即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我正信非家，</div>
<div class="lg-cell">而出家学道，</div>
</div>
<!-- end of lg-row -->
<div class="lg-row">
<div class="lg-cell">于佛无价宝，</div>
<div class="lg-cell">正念繫心住。</div>
</div>
<!-- end of lg-row -->
<div class="lg-row">
<div class="lg-cell">随汝变形色，</div>
<div class="lg-cell">我心不倾动，</div>
</div>
<!-- end of lg-row -->
<div class="lg-row">
<div class="lg-cell">觉汝为幻化，</div>
<div class="lg-cell">便可从此灭。」</div>
</div><!-- end of lg --></div>
<p>时，魔波旬作是念：「是沙门已知我心。」内怀忧慼，即没不现。</p></div>
<div class='div-jing'><a id='mulu1172' />
<p class='h2'>（一一〇一）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「如来声闻作师子吼，说言：『已知！已知！』不知如来声闻于何等法已知、已知故作师子吼？谓苦圣諦、苦集圣諦、苦灭圣諦、苦灭道迹圣諦。」</p>
<p>时，天魔波旬作是念：「沙门瞿昙住波罗[木*奈]国仙人住处鹿野苑中，为诸声闻说法，乃至已知四圣諦。我今当往，为作留难。」化作年少，住于佛前，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「何于大众中，</div>
<div class="lg-cell">无畏师子吼，</div>
</div>
<!-- end of lg-row -->
<div class="lg-row">
<div class="lg-cell">谓呼无有敌，</div>
<div class="lg-cell">望调伏一切？」</div>
</div><!-- end of lg --></div>
<p>尔时，世尊作是念：「恶魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如来于一切，</div>
<div class="lg-cell">甚深正法律，</div>
</div>
<!-- end of lg-row -->
<div class="lg-row">
<div class="lg-cell">方便师子吼，</div>
<div class="lg-cell">于法无所畏。</div>
</div>
<!-- end of lg-row -->
<div class="lg-row">
<div class="lg-cell">若有智慧者，</div>
<div class="lg-cell">何故自忧怖？」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p></div>
<div class='div-jing'><a id='mulu1173' />
<p class='h2'>（一一〇二）</p>
<p>如是我闻：</p>
<p>一时，佛住王舍城多众践蹈旷野中，与五百比丘众俱，而为说法，以五百鉢置于中庭。</p>
<p>尔时，世尊为五百比丘说五受阴生灭之法。</p>
<p>时，魔波旬作是念：「沙门瞿昙住王舍城多众践蹈旷野中，与五百比丘俱，乃至说五受阴是生灭法。我今当往，为作留难。」化作大牛，往詣佛所，入彼五百鉢间，诸比丘即驱，莫令坏鉢。</p>
<p>尔时，世尊告诸比丘：「此非是牛，是魔波旬欲作嬈乱。」即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「色受想行识，</div>
<div class="lg-cell">非我及我所，</div>
</div>
<!-- end of lg-row -->
<div class="lg-row">
<div class="lg-cell">若知真实义，</div>
<div class="lg-cell">于彼无所着。</div>
</div>
<!-- end of lg-row -->
<div class="lg-row">
<div class="lg-cell">心无所着法，</div>
<div class="lg-cell">超出色结缚，</div>
</div>
<!-- end of lg-row -->
<div class="lg-row">
<div class="lg-cell">了达一切处，</div>
<div class="lg-cell">不住魔境界。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1174' />
<p class='h2'>（一一〇三）</p>
<p>如是我闻：</p>
<p>一时，佛住王舍城多众践蹈旷野中，与六百比丘众俱，为诸比丘说六触入处集、六触集、六触灭。</p>
<p>时，魔波旬作是念：「今沙门瞿昙住王舍城多众践蹈旷野，为六百比丘说六触入处是集法、是灭法，我今当往，为作留难。」化作壮士，大身勇盛，力能动地，来詣佛所。</p>
<p>彼诸比丘遥见壮士，身大勇盛，见生怖畏，身毛皆竪，共相谓言：「彼为何等，形状可畏？」</p>
<p>尔时，世尊告诸比丘：「此是恶魔，欲作嬈乱。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「色声香味触，</div>
<div class="lg-cell">及第六诸法，</div>
</div>
<!-- end of lg-row -->
<div class="lg-row">
<div class="lg-cell">爱念适可意，</div>
<div class="lg-cell">世间唯有此。</div>
</div>
<!-- end of lg-row -->
<div class="lg-row">
<div class="lg-cell">此是最恶贪，</div>
<div class="lg-cell">能繫着凡夫，</div>
</div>
<!-- end of lg-row -->
<div class="lg-row">
<div class="lg-cell">超越斯等者，</div>
<div class="lg-cell">是佛圣弟子。</div>
</div>
<!-- end of lg-row -->
<div class="lg-row">
<div class="lg-cell">度于魔境界，</div>
<div class="lg-cell">如日无云翳。」</div>
</div><!-- end of lg --></div>
<p>时，魔波旬作是念：「沙门瞿昙已知我心。」内怀忧慼，即没不现。</p>
<p class='juan'>杂阿含经卷第三十九</p></div></div>
</div><!-- end of div[@id='body'] -->
</body></html>
