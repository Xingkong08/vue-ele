<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu1305' />杂阿含经卷第四十六</p><p class="byline">宋天竺三藏求那跋陀罗译</p><a id='mulu1306' />
<div class='div-jing'><a id='mulu1307' />
<p class='h2'>（一二二二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，天、阿修罗对阵鬪战，阿修罗胜，诸天不如。时，天帝释军坏退散，极生恐怖，乘车北驰，还归天宫。</p>
<p>「须弥山下道逕丛林，林下有金翅鸟巢，多有金翅鸟子。尔时，帝释恐车马过，践杀鸟子，告御者言：『可回车还，勿杀鸟子。』御者白王：『阿修罗军后来逐人，若回还者，为彼所困。』帝释告言：『宁当回还为阿修罗杀，不以军众蹈杀众生。』于道，御者转乘南向。阿修罗军遥见帝释转乘而还，谓为战策，即还退走，众大恐怖，坏阵流散，归阿修罗宫。」</p>
<p>佛告诸比丘：「彼天帝释于三十三天为自在王，以慈心故，威力摧伏阿修罗军，亦常讚叹慈心功德。汝等比丘正信非家，出家学道，当修慈心，亦应讚叹慈心功德。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1308' />
<p class='h2'>（一二二三）</p>
<p>如是我闻：</p>
<p>一时，佛住王舍城迦兰陀竹园。</p>
<p>时，王舍城中有一士夫，贫穷辛苦，而住佛、法、僧，受持禁戒，多闻广学，力行惠施，正见成就。彼身坏命终，得生天上，生三十三天，有三事胜于餘三十三天。何等为三？一者天寿，二者天色，三者天名称。诸三十三天见是天子三事特胜，天寿、天色、天名称胜。</p>
<p>餘诸天见已，往詣天帝释所，作如是言：「憍尸迦当知，有一天子始生此天，于先诸天三事特胜，天寿、天色及天名称。」</p>
<p>时，天帝释告彼天子：「诸仁者！我见此人于王舍城作一士夫，贫穷辛苦，于如来法、律得信向心，乃至正见成就。身坏命终，来生此天，于诸三十三天三事特胜，天寿、天色及天名称。」时，天帝释即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「正信于如来，</div>
<div class="lg-cell">决定不倾动，</div>
</div>
<!-- end of lg-row -->
<div class="lg-row">
<div class="lg-cell">受持真实戒，</div>
<div class="lg-cell">圣戒无厌者。</div>
</div>
<!-- end of lg-row -->
<div class="lg-row">
<div class="lg-cell">于佛心清淨，</div>
<div class="lg-cell">成就于正见，</div>
</div>
<!-- end of lg-row -->
<div class="lg-row">
<div class="lg-cell">当知非贫苦，</div>
<div class="lg-cell">不空而自活。</div>
</div>
<!-- end of lg-row -->
<div class="lg-row">
<div class="lg-cell">故于佛法僧，</div>
<div class="lg-cell">当生清淨信，</div>
</div>
<!-- end of lg-row -->
<div class="lg-row">
<div class="lg-cell">智慧力增明，</div>
<div class="lg-cell">思念佛正教。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1309' />
<p class='h2'>（一二二四）</p>
<p>如是我闻：</p>
<p>一时，佛住王舍城耆闍崛山中。尔时，王舍城人普设大会，悉为请种种异道。</p>
<p>有事遮罗迦外道者作是念：「我今请遮罗迦道天，先作福田。」或有事外道出家者，有事尼乾子道者，有事老弟子者，有事<span class='corr'>火</span>弟子者，有事佛弟子僧者，咸作是念：「今当令佛面前僧，先作福田。」</p>
<p>时，天帝释作是念：「莫令王舍城诸人捨佛面前僧，而奉事餘道，求索福田。我当疾往，为王舍城人建立福田。」即化作大婆罗门，仪容严整，乘白马车，诸年少婆罗门众前后导从，持金斗繖盖，至王舍城，詣诸处处大众会中。</p>
<p>诸王舍城一切士女咸作是念：「但当观望此大婆罗门所奉事处，我当从彼而先供养，为良福田。」</p>
<p>时，天帝释知王舍城一切士女心之所念，驾乘导从，逕詣耆闍崛山，至于门外，除去五饰，往詣佛所，稽首佛足，退坐一面。而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善分别显示，</div>
<div class="lg-cell">一切法彼岸，</div>
</div>
<!-- end of lg-row -->
<div class="lg-row">
<div class="lg-cell">悉度诸恐怖，</div>
<div class="lg-cell">故稽首瞿昙。</div>
</div>
<!-- end of lg-row -->
<div class="lg-row">
<div class="lg-cell">诸人普设会，</div>
<div class="lg-cell">欲求大功德，</div>
</div>
<!-- end of lg-row -->
<div class="lg-row">
<div class="lg-cell">各各设大施，</div>
<div class="lg-cell">常愿有餘果。</div>
</div>
<!-- end of lg-row -->
<div class="lg-row">
<div class="lg-cell">愿为说福田，</div>
<div class="lg-cell">令斯施果成。」</div>
</div><!-- end of lg --></div>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「帝释大自在，</div>
<div class="lg-cell">天王之所问，</div>
</div>
<!-- end of lg-row -->
<div class="lg-row">
<div class="lg-cell">于耆闍崛山，</div>
<div class="lg-cell">大师为记说。</div>
</div>
<!-- end of lg-row -->
<div class="lg-row">
<div class="lg-cell">诸人普设会，</div>
<div class="lg-cell">欲求大功德，</div>
</div>
<!-- end of lg-row -->
<div class="lg-row">
<div class="lg-cell">各各设大施，</div>
<div class="lg-cell">常愿有餘果。</div>
</div>
<!-- end of lg-row -->
<div class="lg-row">
<div class="lg-cell">今当说福田，</div>
<div class="lg-cell">施得大果处。</div>
</div>
<!-- end of lg-row -->
<div class="lg-row">
<div class="lg-cell">正向者有四，</div>
<div class="lg-cell">四圣住于果，</div>
</div>
<!-- end of lg-row -->
<div class="lg-row">
<div class="lg-cell">是名僧福田，</div>
<div class="lg-cell">明行定具足。</div>
</div>
<!-- end of lg-row -->
<div class="lg-row">
<div class="lg-cell">僧福田增广，</div>
<div class="lg-cell">无量踰大海，</div>
</div>
<!-- end of lg-row -->
<div class="lg-row">
<div class="lg-cell">调人师弟子，</div>
<div class="lg-cell">照明显正法。</div>
</div>
<!-- end of lg-row -->
<div class="lg-row">
<div class="lg-cell">斯等善供养，</div>
<div class="lg-cell">施僧良福田，</div>
</div>
<!-- end of lg-row -->
<div class="lg-row">
<div class="lg-cell">于僧良福田，</div>
<div class="lg-cell">佛说得大果。</div>
</div>
<!-- end of lg-row -->
<div class="lg-row">
<div class="lg-cell">以僧离五盖，</div>
<div class="lg-cell">清淨应讚叹，</div>
</div>
<!-- end of lg-row -->
<div class="lg-row">
<div class="lg-cell">施彼最上田，</div>
<div class="lg-cell">少施收大利。</div>
</div>
<!-- end of lg-row -->
<div class="lg-row">
<div class="lg-cell">是故诸人者，</div>
<div class="lg-cell">当施僧福田，</div>
</div>
<!-- end of lg-row -->
<div class="lg-row">
<div class="lg-cell">增得胜妙法，</div>
<div class="lg-cell">明行定相应。</div>
</div>
<!-- end of lg-row -->
<div class="lg-row">
<div class="lg-cell">供此珍宝僧，</div>
<div class="lg-cell">施主心欢喜，</div>
</div>
<!-- end of lg-row -->
<div class="lg-row">
<div class="lg-cell">起于三种心，</div>
<div class="lg-cell">施衣服饮食。</div>
</div>
<!-- end of lg-row -->
<div class="lg-row">
<div class="lg-cell">离尘垢劒刺，</div>
<div class="lg-cell">超度诸恶趣，</div>
</div>
<!-- end of lg-row -->
<div class="lg-row">
<div class="lg-cell">躬自行启请，</div>
<div class="lg-cell">自手平等与。</div>
</div>
<!-- end of lg-row -->
<div class="lg-row">
<div class="lg-cell">自利亦利他，</div>
<div class="lg-cell">是施获大利，</div>
</div>
<!-- end of lg-row -->
<div class="lg-row">
<div class="lg-cell">
<span class="corr">慧</span>者如是施，</div>
<div class="lg-cell">淨信心解脱。</div>
</div>
<!-- end of lg-row -->
<div class="lg-row">
<div class="lg-cell">无罪安乐施，</div>
<div class="lg-cell">乘智往生彼。」</div>
</div><!-- end of lg --></div>
<p>时，天帝释闻佛所说，欢喜随喜，为佛作礼，即没不现。</p>
<p>尔时，王舍城诸人民即从座起，整衣服，为佛作礼，合掌白佛言：「世尊！唯愿世尊与诸大众受我供养。」尔时，世尊默然受请。</p>
<p>是王舍城人民知世尊默然受其请已，作礼而归，到诸人会处，具饮食，布置床座，晨朝遣使，白佛：「时到，唯愿知时！」</p>
<p>尔时，世尊与诸大众着衣持鉢，至大会所，于大众前敷座而坐。</p>
<p>王舍城人知佛坐定，自行种种丰美饮食。食訖，洗鉢澡漱毕，还复本座，听佛说法。</p>
<p>尔时，世尊为王舍城人种种说法，示、教、照、喜已，从座起而去。</p></div>
<div class='div-jing'><a id='mulu1310' />
<p class='h2'>（一二二五）</p>
<p>如是我闻：</p>
<p>一时，佛住王舍城耆闍崛山中……广说如上说。差别者：时，天帝释说异偈，而问佛言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「今请问瞿昙，</div>
<div class="lg-cell">微密深妙慧，</div>
</div>
<!-- end of lg-row -->
<div class="lg-row">
<div class="lg-cell">世尊之所体，</div>
<div class="lg-cell">无障碍知见。」</div>
</div><!-- end of lg --></div>
<p>众人普设会……偈如上广说，乃至为王舍城诸设会者说种种法，示、教、照、喜已，从座起去。</p></div>
<div class='div-jing'><a id='mulu1311' />
<p class='h2'>（一二二六）</p>
<p>如是我闻：</p>
<p>一时，佛在拘萨罗人间游行，至舍卫国祇树给孤独园。</p>
<p>时，波斯匿王闻世尊拘萨罗人间游行，至舍卫国祇树给孤独园。闻已，往詣佛所，稽首佛足，退坐一面，白佛言：「世尊！我闻世尊自记说成阿耨多罗三藐三菩提，诸人传者，得非虚妄过长说耶？为如说说、如法说、随顺法说耶？非是他人损同法者，于其问答生厌薄处耶？」</p>
<p>佛告大王：「彼如是说，是真諦说，非为虚妄。如说说、如法说、随顺法说，非是他人损同法者，于其问答生厌薄处。所以者何？大王，我今实得阿耨多罗三藐三菩提故。」</p>
<p>波斯匿王白佛言：「虽复世尊作如是说，我犹故不信。所以者何？此间有诸宿重沙门、婆罗门，所谓富兰那迦叶、末迦利瞿舍梨子、删闍耶毘罗胝子、阿耆多枳舍钦婆罗、迦罗拘陀迦栴延、尼乾陀若提子，彼等不自说言得阿耨多罗三藐三菩提，何得世尊幼小年少，出家未久，而便自证得阿耨多罗三藐三菩提？」</p>
<p>佛告大王：「有四种虽小而不可轻。何等为四？刹利王子年少幼小而不可轻，龙子年少幼小而不可轻、小火虽微而不可轻、比丘幼小而不可轻。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「刹利形相具，</div>
<div class="lg-cell">贵族发名称，</div>
</div>
<!-- end of lg-row -->
<div class="lg-row">
<div class="lg-cell">虽复年幼稚，</div>
<div class="lg-cell">智者所不轻。</div>
</div>
<!-- end of lg-row -->
<div class="lg-row">
<div class="lg-cell">此必居王位，</div>
<div class="lg-cell">顾念生怨害，</div>
</div>
<!-- end of lg-row -->
<div class="lg-row">
<div class="lg-cell">是故难可轻，</div>
<div class="lg-cell">应生大恭敬。</div>
</div>
<!-- end of lg-row -->
<div class="lg-row">
<div class="lg-cell">善求自护者，</div>
<div class="lg-cell">自护如护命，</div>
</div>
<!-- end of lg-row -->
<div class="lg-row">
<div class="lg-cell">以平等自护，</div>
<div class="lg-cell">而等护于命。</div>
</div>
<!-- end of lg-row -->
<div class="lg-row">
<div class="lg-cell">聚落及空处，</div>
<div class="lg-cell">见彼幼龙者，</div>
</div>
<!-- end of lg-row -->
<div class="lg-row">
<div class="lg-cell">莫以小蛇故，</div>
<div class="lg-cell">而生轻慢想。</div>
</div>
<!-- end of lg-row -->
<div class="lg-row">
<div class="lg-cell">杂色小龙形，</div>
<div class="lg-cell">亦应令安乐，</div>
</div>
<!-- end of lg-row -->
<div class="lg-row">
<div class="lg-cell">轻蛇无士女，</div>
<div class="lg-cell">悉为毒所害。</div>
</div>
<!-- end of lg-row -->
<div class="lg-row">
<div class="lg-cell">是故自护者，</div>
<div class="lg-cell">当如护己命，</div>
</div>
<!-- end of lg-row -->
<div class="lg-row">
<div class="lg-cell">以斯善护己，</div>
<div class="lg-cell">而等护于彼。</div>
</div>
<!-- end of lg-row -->
<div class="lg-row">
<div class="lg-cell">猛火之所食，</div>
<div class="lg-cell">虽小食无限，</div>
</div>
<!-- end of lg-row -->
<div class="lg-row">
<div class="lg-cell">小烛亦能烧，</div>
<div class="lg-cell">足薪则弥广。</div>
</div>
<!-- end of lg-row -->
<div class="lg-row">
<div class="lg-cell">从微渐进烧，</div>
<div class="lg-cell">尽聚落城邑，</div>
</div>
<!-- end of lg-row -->
<div class="lg-row">
<div class="lg-cell">是故自护者，</div>
<div class="lg-cell">当如护己命。</div>
</div>
<!-- end of lg-row -->
<div class="lg-row">
<div class="lg-cell">以斯善护己，</div>
<div class="lg-cell">而等护于彼，</div>
</div>
<!-- end of lg-row -->
<div class="lg-row">
<div class="lg-cell">盛火之所焚，</div>
<div class="lg-cell">百卉荡烧尽。</div>
</div>
<!-- end of lg-row -->
<div class="lg-row">
<div class="lg-cell">灭已不盈缩，</div>
<div class="lg-cell">戒火还复生，</div>
</div>
<!-- end of lg-row -->
<div class="lg-row">
<div class="lg-cell">若轻毁比丘，</div>
<div class="lg-cell">受持淨戒火。</div>
</div>
<!-- end of lg-row -->
<div class="lg-row">
<div class="lg-cell">烧身及子孙，</div>
<div class="lg-cell">众灾流百世，</div>
</div>
<!-- end of lg-row -->
<div class="lg-row">
<div class="lg-cell">如烧多罗树，</div>
<div class="lg-cell">无有生长期。</div>
</div>
<!-- end of lg-row -->
<div class="lg-row">
<div class="lg-cell">是故当自护，</div>
<div class="lg-cell">如自护己命，</div>
</div>
<!-- end of lg-row -->
<div class="lg-row">
<div class="lg-cell">以斯善自护，</div>
<div class="lg-cell">而等护于彼。</div>
</div>
<!-- end of lg-row -->
<div class="lg-row">
<div class="lg-cell">刹利形相具，</div>
<div class="lg-cell">幼龙及小火，</div>
</div>
<!-- end of lg-row -->
<div class="lg-row">
<div class="lg-cell">比丘具淨戒，</div>
<div class="lg-cell">不应起轻想。</div>
</div>
<!-- end of lg-row -->
<div class="lg-row">
<div class="lg-cell">是故当自护，</div>
<div class="lg-cell">如自护己命，</div>
</div>
<!-- end of lg-row -->
<div class="lg-row">
<div class="lg-cell">以斯善自护，</div>
<div class="lg-cell">而等护于彼。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1312' />
<p class='h2'>（一二二七）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王有祖母，极所敬重，忽尔命终。出城闍维，供养舍利毕，弊衣乱髮，来詣佛所，稽首佛足，退坐一面。</p>
<p>尔时，世尊告波斯匿王：「大王！从何所来，弊衣乱髮？」</p>
<p>波斯匿王白佛：「世尊！我亡祖母，极所敬重，捨我命终，出于城外闍维，供养毕，来詣世尊。」</p>
<p>佛告大王：「极爱重敬念祖亲耶？」</p>
<p>波斯匿王白佛：「世尊！极敬重爱恋。世尊！若国土所有象马七宝，乃至国位，悉持与人，能救祖母命者，悉当与之。既不能救，生死长辞，悲恋忧苦，不自堪胜！曾闻世尊所说：『一切众生、一切虫、一切神，生者皆死，无不穷尽，无有出生而不死者。』今日乃知世尊善说。」</p>
<p>佛言：「大王！如是！如是！一切众生、一切虫、一切神，生者輒死，终归穷尽，无有一生而不死者。」</p>
<p>佛告大王：「正使婆罗门大姓、刹利大姓、长者大姓，生者皆死，无不死者。正使刹利大王灌顶居位，王四天下，得力自在，于诸敌国无不降伏，终归有极，无不死者。若复，大王！生长寿天，王于天宫，自在快乐，终亦归尽，无不死者。若复，大王！罗汉比丘诸漏已尽，离诸重担，所作已作，逮得己利，尽诸有结，正智心善解脱，彼亦归尽，捨身涅槃。若复缘觉善调善寂，尽此身命，终归涅槃，诸佛世尊十力具足，四无所畏，胜师子吼，终亦捨身，取般涅槃。以如是比，大王当知，一切众生、一切虫、一切神，有生輒死，终归磨灭，无不死者！」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一切众生类，</div>
<div class="lg-cell">有命终归死，</div>
</div>
<!-- end of lg-row -->
<div class="lg-row">
<div class="lg-cell">各随业所趣，</div>
<div class="lg-cell">善恶果自受。</div>
</div>
<!-- end of lg-row -->
<div class="lg-row">
<div class="lg-cell">恶业堕地狱，</div>
<div class="lg-cell">为善上昇天，</div>
</div>
<!-- end of lg-row -->
<div class="lg-row">
<div class="lg-cell">修习胜妙道，</div>
<div class="lg-cell">漏尽般涅槃。</div>
</div>
<!-- end of lg-row -->
<div class="lg-row">
<div class="lg-cell">如来及缘觉，</div>
<div class="lg-cell">佛声闻弟子，</div>
</div>
<!-- end of lg-row -->
<div class="lg-row">
<div class="lg-cell">会当捨身命，</div>
<div class="lg-cell">何况俗凡夫。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1313' />
<p class='h2'>（一二二八）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王独一静处，禪思思惟，作是念：「云何为自念？云何为不自念？」复作是念：「若有行身恶行、行口恶行、行意恶行者，当知斯等为不自念。若复行身善行、行口善行、行意善行者，当知斯等则为自念。」从禪觉已，往詣佛所，稽首佛足，退住一面，白佛言：「世尊！我于静处独一思惟，作是念：『云何为自念？云何为不自念？』复作是念：『若有行身恶行、行口恶行、行意恶行者，当知斯等为不自念。若复行身善行、行口善行、行意善行者，当知斯等则为自念。』」</p>
<p>佛告大王：「如是，大王！如是，大王！若有行身恶行、行口恶行、行意恶行者，当知斯等为不自念。彼虽自谓：『为自爱念。』而实非自念。所以者何？无有恶知识所作恶不念者，所不念不爱者，所不爱所作如其自为自己所作者，是故斯等为不自念。</p>
<p>「若复，大王！行身善行、行口善行、行意善行者，当知斯等则为自念，斯等自谓：『不自爱惜己身。』然其斯等实为自念。所以者何？无有善友，于善友所作念者，念作爱者，爱作如自为己所作者，是故斯等则为自念。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「谓为自念者，</div>
<div class="lg-cell">不应造恶行，</div>
</div>
<!-- end of lg-row -->
<div class="lg-row">
<div class="lg-cell">终不因恶行，</div>
<div class="lg-cell">令<span class="corr">己</span>得安乐。</div>
</div>
<!-- end of lg-row -->
<div class="lg-row">
<div class="lg-cell">谓为自念者，</div>
<div class="lg-cell">终不造恶行，</div>
</div>
<!-- end of lg-row -->
<div class="lg-row">
<div class="lg-cell">造诸善业者，</div>
<div class="lg-cell">令<span class="corr">己</span>得安乐。</div>
</div>
<!-- end of lg-row -->
<div class="lg-row">
<div class="lg-cell">若自爱念者，</div>
<div class="lg-cell">善护而自护，</div>
</div>
<!-- end of lg-row -->
<div class="lg-row">
<div class="lg-cell">如善护国王，</div>
<div class="lg-cell">外防边境城。</div>
</div>
<!-- end of lg-row -->
<div class="lg-row">
<div class="lg-cell">若自爱念者，</div>
<div class="lg-cell">极善自宝藏，</div>
</div>
<!-- end of lg-row -->
<div class="lg-row">
<div class="lg-cell">如善守之王，</div>
<div class="lg-cell">内防边境城。</div>
</div>
<!-- end of lg-row -->
<div class="lg-row">
<div class="lg-cell">如是自宝藏，</div>
<div class="lg-cell">刹那无间缺，</div>
</div>
<!-- end of lg-row -->
<div class="lg-row">
<div class="lg-cell">刹那缺致忧，</div>
<div class="lg-cell">恶道长受苦。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1314' />
<p class='h2'>（一二二九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，波斯匿王独静思惟，作如是念：「云何自护？云何不自护？」复作是念：「若有行身恶行、行口恶行、行意恶行者，当知斯等为不自护。若复行身善行、行口善行、行意善行者，当知斯等则为自护。」从禪觉已，往詣佛所，稽首佛足，退坐一面，白佛言：「世尊！我独静思惟，而作是念：『云何为自护？云何为不自护？』复作是念：『若有行身恶行、行口恶行、行意恶行者，当知斯等为不自护。若复行身善行、行口善行、行意善行者，当知斯等则为自护。』」</p>
<p>佛告大王：「如是，大王！如是，大王！若有行身恶行、行口恶行、行意恶行者，当知斯等为不自护，而彼自谓能自防护。象军、马军、车军、步军以自防护，虽谓自护，实非自护。所以者何？虽护于外，不护于内。是故，大王！名不自护。大王！若复有行身善行、行口善行、行意善行者，当知斯等则为自护。彼虽不以象、马、车、步四军自防，而实自护。所以者何？护其内者，名善自护，非谓防外。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「善护于身口，</div>
<div class="lg-cell">及意一切业，</div>
</div>
<!-- end of lg-row -->
<div class="lg-row">
<div class="lg-cell">惭愧而自防，</div>
<div class="lg-cell">是名善守护。」</div>
</div><!-- end of lg --></div>
<p>时，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1315' />
<p class='h2'>（一二三〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王独静思惟，作是念：「世少有人得胜妙财利能不放逸，能不贪着，能于众生不起恶行。世多有人得胜妙财利起于放逸，增其贪着，起诸邪行。」作是念已，往詣佛所，稽首佛足，退坐一面，白佛言：「世尊！我独静思惟，作是念：『世间少有人得胜妙财，能于财利不起放逸，不起贪着，不作邪行。世多有人得胜妙财而起放逸，生于贪着，多起邪行。』」</p>
<p>佛告波斯匿王：「如是，大王！如是，大王！世少有人得胜妙财利能不贪着，不起放逸，不起邪行。世多有人得胜妙财利，于财放逸，而起贪着，起诸邪行。大王当知，彼诸世人得胜财利，于财放逸，而起贪着，作邪行者，愚痴人，长夜当得不饶益苦。大王！譬如猎师、猎师弟子，空野林中张网施羂，多杀禽兽，困苦众生，恶业增广。如是，世人得胜妙财利，于财放逸，而起贪着，造诸邪行，亦复如是。是愚痴人，长夜当得不饶益苦。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「贪欲于胜财，</div>
<div class="lg-cell">为贪所迷醉，</div>
</div>
<!-- end of lg-row -->
<div class="lg-row">
<div class="lg-cell">狂乱不自觉，</div>
<div class="lg-cell">犹如捕猎者，</div>
</div>
<!-- end of lg-row -->
<div class="lg-row">
<div class="lg-cell">缘斯放逸故，</div>
<div class="lg-cell">当受大苦报。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1316' />
<p class='h2'>（一二三一）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王于正殿上自观察王事，见胜刹利大姓、见胜婆罗门大姓、见胜长者大姓因贪欲故，欺诈妄语，即作是念：「止此断事！息此断事！我更不复亲临断事；我有贤子，当令断事。云何自见此胜刹利大姓、婆罗门大姓、长者大姓为贪欲故，欺诈妄语？」</p>
<p>时，波斯匿王作是念已，往詣佛所，稽首佛足，退坐一面，白佛言：「世尊！我于殿上自断王事，见诸胜刹利大姓、婆罗门大姓，长者大姓为贪利故，欺诈妄语。世尊！我见是事已，作是念：『我从今日，止此断事，息此断事；我有贤子，当令其断。不亲自见此胜刹利大姓、婆罗门大姓、长者大姓缘贪利故，欺诈妄语。』」</p>
<p>佛告波斯匿王：「如是，大王！如是，大王！彼胜刹利大姓、婆罗门大姓、长者大姓因贪利故，欺诈妄语，彼愚痴人长夜当得不饶益苦！大王当知，譬如渔师、渔师弟子，于河溪谷截流张网，残杀众生，令遭大苦。如是，大王！彼胜刹利大姓、婆罗门大姓、长者大姓因贪利故，欺诈妄语，长夜当得不饶益苦！」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「于财起贪欲，</div>
<div class="lg-cell">贪欲所迷醉，</div>
</div>
<!-- end of lg-row -->
<div class="lg-row">
<div class="lg-cell">狂乱不自觉，</div>
<div class="lg-cell">犹如渔捕者，</div>
</div>
<!-- end of lg-row -->
<div class="lg-row">
<div class="lg-cell">缘斯恶业故，</div>
<div class="lg-cell">当受剧苦报。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1317' />
<p class='h2'>（一二三二）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王来詣佛所，稽首佛足，退坐一面，白佛言：「世尊！此舍卫国有长者，名摩訶男，多财巨富，藏积真金至百千亿，况复餘财！世尊！摩訶男长者如是巨富，作如是食用：食麤碎米、食豆羹、食腐败薑，着麤布衣、单皮革屣，乘羸败车，戴树叶盖，未曾闻其供养施与沙门、婆罗门，给恤贫苦、行路顿乏、诸乞匃者；闭门而食，莫令沙门、婆罗门、贫穷、行路、诸乞匃者见之。」</p>
<p>佛告波斯匿王：「此非正士，得胜财利，不自受用，不知供养父母，供给妻子、宗亲、眷属，恤诸僕使，施与知识，不知随时供给沙门、婆罗门，种胜福田，崇向胜处，长受安乐，未来生天。得胜财物，不知广用，收其大利。大王！譬如旷野湖池聚水，无有受用、洗浴、饮者，即于泽中煎熬消尽。如是，不善士夫得胜财物，乃至不广受用，收其大利，如彼池水。</p>
<p>「大王！有善男子得胜财利，快乐受用，供养父母，供给妻子、宗亲、眷属，给恤僕使，施诸知识，时时供养沙门、婆罗门，种胜福田，崇向胜处，未来生天。得胜钱财，能广受用，倍收大利。譬如，大王！聚落、城郭边有池水，澄淨清凉，树林蔭覆，令人受乐，多众受用，乃至禽兽。如是，善男子得胜妙财，自供快乐，供养父母，乃至种胜福田，广收大利。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「旷野湖池水，</div>
<div class="lg-cell">清凉极鲜淨，</div>
</div>
<!-- end of lg-row -->
<div class="lg-row">
<div class="lg-cell">无有受用者，</div>
<div class="lg-cell">即于彼消尽。</div>
</div>
<!-- end of lg-row -->
<div class="lg-row">
<div class="lg-cell">如是胜妙财，</div>
<div class="lg-cell">恶士夫所得，</div>
</div>
<!-- end of lg-row -->
<div class="lg-row">
<div class="lg-cell">不能自受用，</div>
<div class="lg-cell">亦不供恤彼。</div>
</div>
<!-- end of lg-row -->
<div class="lg-row">
<div class="lg-cell">徒自苦积聚，</div>
<div class="lg-cell">聚已而自丧，</div>
</div>
<!-- end of lg-row -->
<div class="lg-row">
<div class="lg-cell">慧者得胜财，</div>
<div class="lg-cell">能自乐受用。</div>
</div>
<!-- end of lg-row -->
<div class="lg-row">
<div class="lg-cell">广施作功德，</div>
<div class="lg-cell">及与亲眷属，</div>
</div>
<!-- end of lg-row -->
<div class="lg-row">
<div class="lg-cell">随所应给与，</div>
<div class="lg-cell">如牛王领众。</div>
</div>
<!-- end of lg-row -->
<div class="lg-row">
<div class="lg-cell">施与及受用，</div>
<div class="lg-cell">不失所应者，</div>
</div>
<!-- end of lg-row -->
<div class="lg-row">
<div class="lg-cell">乘理而寿终，</div>
<div class="lg-cell">生天受福乐。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1318' />
<p class='h2'>（一二三三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，舍卫国有长者，名摩訶男，命终无有儿息。波斯匿王以无子、无亲属之财，悉入王家。波斯匿王日日挍阅财物，身蒙尘土，来詣佛所，稽首佛足，退坐一面。</p>
<p>尔时，世尊告波斯匿王：「大王！从何所来？身蒙尘土，似有疲惓。」</p>
<p>波斯匿王白佛：「世尊！此国长者摩訶男命终，有无子之财，悉入王家。瞻视料理，致令疲劳，尘土坌身，从其舍来。」</p>
<p>佛问波斯匿王：「彼摩訶男长者大富多财耶？」</p>
<p>波斯匿王白佛：「大富，世尊！钱财甚多，百千巨亿金钱宝物，况复餘财！世尊！彼摩訶男在世之时，麤衣恶食……」如上广说。</p>
<p>佛告波斯匿王：「彼摩訶男过去世时，遇多迦罗尸弃辟支佛，施一饭食，非淨信心，不恭敬与，不自手与，施后变悔，言：『此饭食自可供给我诸僕使，无辜持用，施于沙门！』由是施福，七反往生三十三天，七反生此舍卫国中最胜族姓，最富钱财。以彼施辟支佛时，不淨信心，不手自与，不恭敬与，施后随悔故，在所生处，虽得财富，犹故受用麤衣、麤食、麤弊卧具、屋舍、车乘，初不尝得上妙色、声、香、味、触，以自安身。</p>
<p>「复次，大王！时，彼摩訶男长者杀其异母兄，取其财物，缘斯罪故，经百千岁，堕地狱中，彼餘罪报生舍卫国，七反受身，常以无子，财没入王家。大王！摩訶男长者今此寿终，过去施报尽，于此身，以彼慳贪，于财放逸，因造过恶，于此命终已，堕地狱受极苦恼！」</p>
<p>波斯匿王白佛言：「世尊！摩訶男长者命终已，入地狱受苦痛耶？」</p>
<p>佛言：「如是，大王！已入地狱！」</p>
<p>时，波斯匿王念彼悲泣，以衣拭泪，而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「财物真金宝，</div>
<div class="lg-cell">象马庄严具，</div>
</div>
<!-- end of lg-row -->
<div class="lg-row">
<div class="lg-cell">奴僕诸僮使，</div>
<div class="lg-cell">及诸田宅等。</div>
</div>
<!-- end of lg-row -->
<div class="lg-row">
<div class="lg-cell">一切皆遗弃，</div>
<div class="lg-cell">裸神独游往，</div>
</div>
<!-- end of lg-row -->
<div class="lg-row">
<div class="lg-cell">福运数已穷，</div>
<div class="lg-cell">永捨于人身。</div>
</div>
<!-- end of lg-row -->
<div class="lg-row">
<div class="lg-cell">彼今何所有，</div>
<div class="lg-cell">何所持而去，</div>
</div>
<!-- end of lg-row -->
<div class="lg-row">
<div class="lg-cell">于何事不捨，</div>
<div class="lg-cell">如影之随形。」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「唯有罪福业，</div>
<div class="lg-cell">若人已作者，</div>
</div>
<!-- end of lg-row -->
<div class="lg-row">
<div class="lg-cell">是则己之有，</div>
<div class="lg-cell">彼则常持去。</div>
</div>
<!-- end of lg-row -->
<div class="lg-row">
<div class="lg-cell">生死未曾捨，</div>
<div class="lg-cell">如影之随形，</div>
</div>
<!-- end of lg-row -->
<div class="lg-row">
<div class="lg-cell">如人少资粮，</div>
<div class="lg-cell">涉远遭苦难。</div>
</div>
<!-- end of lg-row -->
<div class="lg-row">
<div class="lg-cell">不修功德者，</div>
<div class="lg-cell">必经恶道苦，</div>
</div>
<!-- end of lg-row -->
<div class="lg-row">
<div class="lg-cell">如人丰资粮，</div>
<div class="lg-cell">安乐以远游。</div>
</div>
<!-- end of lg-row -->
<div class="lg-row">
<div class="lg-cell">修德淳厚者，</div>
<div class="lg-cell">善趣长受乐，</div>
</div>
<!-- end of lg-row -->
<div class="lg-row">
<div class="lg-cell">如人远游行，</div>
<div class="lg-cell">岁久安隐归。</div>
</div>
<!-- end of lg-row -->
<div class="lg-row">
<div class="lg-cell">宗亲善知识，</div>
<div class="lg-cell">欢乐欣集会，</div>
</div>
<!-- end of lg-row -->
<div class="lg-row">
<div class="lg-cell">善修功德者，</div>
<div class="lg-cell">此没生他世。</div>
</div>
<!-- end of lg-row -->
<div class="lg-row">
<div class="lg-cell">彼诸亲眷属，</div>
<div class="lg-cell">见则心欢喜，</div>
</div>
<!-- end of lg-row -->
<div class="lg-row">
<div class="lg-cell">是故当修福，</div>
<div class="lg-cell">积集期永久。</div>
</div>
<!-- end of lg-row -->
<div class="lg-row">
<div class="lg-cell">福德能为人，</div>
<div class="lg-cell">建立他世乐，</div>
</div>
<!-- end of lg-row -->
<div class="lg-row">
<div class="lg-cell">福德天所歎，</div>
<div class="lg-cell">等修正行故。</div>
</div>
<!-- end of lg-row -->
<div class="lg-row">
<div class="lg-cell">现世人不毁，</div>
<div class="lg-cell">终则生天上。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1319' />
<p class='h2'>（一二三四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，波斯匿王普设大会，为大会故，以千特牛行列繫住，集众供具，远集一切诸异外道，悉来聚集波斯匿王大会之处。</p>
<p>时，有众多比丘亦晨朝着衣持鉢，入舍卫城乞食。闻波斯匿王普设大会……如上广说，乃至种种外道皆悉来集。闻已，乞食毕，还精舍，举衣鉢，洗足已，往詣佛所，稽首佛足，退坐一面，白佛言：「世尊！我等今日众多比丘晨朝着衣持鉢，入舍卫城乞食，闻波斯匿王普设大会……」如上广说，乃至种种异道集于会所。</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「月月设大会，</div>
<div class="lg-cell">乃至百千数，</div>
</div>
<!-- end of lg-row -->
<div class="lg-row">
<div class="lg-cell">不如正信佛，</div>
<div class="lg-cell">十六分之一。</div>
</div>
<!-- end of lg-row -->
<div class="lg-row">
<div class="lg-cell">如是信法僧，</div>
<div class="lg-cell">慈念于众生，</div>
</div>
<!-- end of lg-row -->
<div class="lg-row">
<div class="lg-cell">彼大会之福，</div>
<div class="lg-cell">十六不及一。</div>
</div>
<!-- end of lg-row -->
<div class="lg-row">
<div class="lg-cell">若人于世间，</div>
<div class="lg-cell">亿年设福业，</div>
</div>
<!-- end of lg-row -->
<div class="lg-row">
<div class="lg-cell">于直心敬礼，</div>
<div class="lg-cell">四分不及一。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1320' />
<p class='h2'>（一二三五）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王忿诸国人，多所囚执，若刹利、若婆罗门、若鞞舍、若首陀罗、若旃陀罗，持戒、犯戒，在家、出家，悉皆被录，或鏁、或杻械、或以绳缚。</p>
<p>时，有众多比丘晨朝着衣持鉢，入舍卫城乞食，闻波斯匿王多所摄录，乃至或鏁、或缚，乞食毕，还精舍，举衣鉢，洗足已，往詣佛所，稽首佛足，退坐一面，白佛言：「世尊！我等今日众多比丘入城乞食，闻波斯匿王多所收录，乃至鏁缚。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「非绳鏁杻械，</div>
<div class="lg-cell">名曰坚固缚，</div>
</div>
<!-- end of lg-row -->
<div class="lg-row">
<div class="lg-cell">染污心顾念，</div>
<div class="lg-cell">钱财宝妻子，</div>
</div>
<!-- end of lg-row -->
<div class="lg-row">
<div class="lg-cell">是缚长且固，</div>
<div class="lg-cell">虽缓难可脱，</div>
</div>
<!-- end of lg-row -->
<div class="lg-row">
<div class="lg-cell">慧者不顾念，</div>
<div class="lg-cell">世间五欲乐，</div>
</div>
<!-- end of lg-row -->
<div class="lg-row">
<div class="lg-cell">是则断诸缚，</div>
<div class="lg-cell">安隐永超世。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1321' />
<p class='h2'>（一二三六）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王、摩竭提国阿闍世王韋提希子共相违背。摩竭提王阿闍世韋提希子起四种军——象军、马军、车军、步军，来至拘萨罗国。波斯匿王闻阿闍世王韋提希子四种军至，亦集四种军——象军、马军、车军、步军，出共鬪战。阿闍世王四军得胜，波斯匿王四军不如，退败星散，单车驰走，还舍卫城。</p>
<p>时，有众多比丘晨朝着衣持鉢，入舍卫城乞食，闻摩竭提王阿闍世韋提希子起四种军，来至拘萨罗国；波斯匿王起四种军出共鬪战，波斯匿王四军不如，退败星散，波斯匿王恐怖狼狈，单车驰走，还舍卫城。闻已，乞食毕，还精舍，举衣鉢，洗足已，往詣佛所，稽首佛足，退坐一面，白佛言：「世尊！我等今日众多比丘入城乞食，闻摩竭提主阿闍世王韋提希子起四种军……」如是广说，乃至「单车驰走，还舍卫城。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「战胜增怨敌，</div>
<div class="lg-cell">败苦卧不安，</div>
</div>
<!-- end of lg-row -->
<div class="lg-row">
<div class="lg-cell">胜败二俱捨，</div>
<div class="lg-cell">卧觉寂静乐。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1322' />
<p class='h2'>（一二三七）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王与摩竭提王阿闍世韋提希子共相违背。摩竭提王阿闍世韋提希子起四种军，来至拘萨罗国，波斯匿王倍兴四军，出共鬪战。</p>
<p>波斯匿王四种军胜，阿闍世王四种军退，摧伏星散。波斯匿王悉皆虏掠阿闍世王象马、车乘、钱财宝物，生禽阿闍世王身，载以同车，俱詣佛所，稽首佛足，退坐一面。波斯匿王白佛言：「世尊！此是阿闍世王韋提希子，长夜于我无怨恨人而生怨结，于好人所而作不好；然其是我善友之子，当放令还国。」</p>
<p>佛告波斯匿王：「善哉！大王！放其令去，令汝长夜安乐饶益。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「乃至力自在，</div>
<div class="lg-cell">能广虏掠彼，</div>
</div>
<!-- end of lg-row -->
<div class="lg-row">
<div class="lg-cell">助怨在力增，</div>
<div class="lg-cell">倍收<span class="corr">己</span>他利。」</div>
</div><!-- end of lg --></div>
<p>佛说此经已，波斯匿王及阿闍世王韋提希子闻佛所说。欢喜随喜，作礼而去。</p></div>
<div class='div-jing'><a id='mulu1323' />
<p class='h2'>（一二三八）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王独静思惟，作是念：「世尊正法，现法离诸熾然，不待时节，通达现见，自觉证知此法，是善知识、善伴党，非是恶知识、恶伴党。」作是念已，往詣佛所，稽首佛足，退坐一面，白佛言：「世尊！我独静思惟，作是念：『世尊正法，现法离诸熾然，不待时节，通达现见，自觉证知，是则善知识、善伴党，非恶知识、恶伴党。』」</p>
<p>佛告波斯匿王：「如是，大王！如是，大王！世尊正法、律，现法离诸熾然，不待时节，通达现见，缘自觉知，是则善知识、善伴党，非恶知识、恶伴党。所以者何？我为善知识，众生有生法者，解脱于生，众生有老、病、死、忧、悲、恼、苦者，悉令解脱。</p>
<p>「大王！我于一时住王舍城山谷精舍。时，阿难陀比丘独静思惟，作是念：『半梵行者是善知识、善伴党，非恶知识、恶伴党。』作是念已，来詣我所，稽首我足，退坐一面，白我言：『世尊！我独静思惟，作是念：「半梵行者是善知识、善伴党，非恶知识、恶伴党。」』我时告言：『阿难！莫作是语，半梵行者是善知识、善伴党，非恶知识、恶伴党。所以者何？纯一满淨，梵行清白，谓善知识、善伴党，非恶知识、恶伴党。所以者何？我常为诸众生作善知识。其诸众生有生故，当知世尊正法，现法令脱于生；有老、病、死、忧、悲、恼、苦者，离诸熾然，不待时节，现令脱恼苦，见通达，自觉证知。是则善知识、善伴党，非恶知识、恶伴党。』」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「讚歎不放逸，</div>
<div class="lg-cell">是则佛正教，</div>
</div>
<!-- end of lg-row -->
<div class="lg-row">
<div class="lg-cell">修禪不放逸，</div>
<div class="lg-cell">逮得证诸漏。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1324' />
<p class='h2'>（一二三九）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王独静思惟，作是念：「颇有一法修习多修习，得现法愿满足、后世愿满足、现法后世愿满足不？」作是念已，往詣佛所，稽首佛足，退坐一面，白佛言：「世尊！我独静思惟，作是念：『颇有一法修习多修习，得现法愿满足、得后世愿满足、现法后世愿满足不？』」</p>
<p>佛告波斯匿王：「如是，大王！如是，大王！有一法修习多修习，得现法愿满足、得后世愿满足、得现法后世愿满足，谓不放逸善法。不放逸善法修习多修习，得现法愿满足、得后世愿满足、得现法后世愿满足。</p>
<p>「大王！譬如世间所作麁业，彼一切皆依于地而得建立。不放逸善法亦复如是。修习多修习，得现法愿满足、得后世愿满足、得现法后法愿满足。如力。如是种子、根、坚、陆、水、足、行、师子、舍宅，亦如是说。是故，大王！当住不放逸，当依不放逸。住不放逸、依不放逸已，夫人当作是念：『大王住不放逸、依不放逸，我今亦当如是住不放逸、依不放逸。』如是夫人，如是大臣、太子、猛将亦如是。国土人民应当念：『大王住不放逸、依不放逸，夫人、太子、大臣、猛将住不放逸、依不放逸，我等亦应如是住不放逸、依不放逸。』大王！若住不放逸、依不放逸者，则能自护。夫人、婇女亦能自保，仓藏财宝增长丰实。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「称誉不放逸，</div>
<div class="lg-cell">毁呰放逸者，</div>
</div>
<!-- end of lg-row -->
<div class="lg-row">
<div class="lg-cell">帝释不放逸，</div>
<div class="lg-cell">能主忉利天。</div>
</div>
<!-- end of lg-row -->
<div class="lg-row">
<div class="lg-cell">称誉不放逸，</div>
<div class="lg-cell">毁呰放逸者，</div>
</div>
<!-- end of lg-row -->
<div class="lg-row">
<div class="lg-cell">不放逸具足，</div>
<div class="lg-cell">摄持于二义。</div>
</div>
<!-- end of lg-row -->
<div class="lg-row">
<div class="lg-cell">一者现法利，</div>
<div class="lg-cell">二后世亦然，</div>
</div>
<!-- end of lg-row -->
<div class="lg-row">
<div class="lg-cell">是名无间等，</div>
<div class="lg-cell">甚深智慧者。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p></div>
<div class='div-jing'><a id='mulu1325' />
<p class='h2'>（一二四〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，波斯匿王独静思惟，作是念：「此有三法，一切世间所不爱念。何等为三？谓老、病、死。如是三法，一切世间所不爱念。若无此三法世间所不爱者，诸佛世尊不出于世，世间亦不知有诸佛如来所觉知法为人广说。以有此三法世间所不爱念，谓老、病、死故，诸佛如来出兴于世，世间知有诸佛如来所觉知法广宣说者。」波斯匿王作是念已，来詣佛所，稽首佛足，退坐一面。以其所念，广白世尊。</p>
<p>佛告波斯匿王：「如是，大王！如是，大王！此有三法，世间所不爱念，谓老、病、死，乃至世间知有如来所觉知法为人广说。」尔时，世尊复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「王所乘宝车，</div>
<div class="lg-cell">终归有朽坏，</div>
</div>
<!-- end of lg-row -->
<div class="lg-row">
<div class="lg-cell">此身亦复然，</div>
<div class="lg-cell">迁移会归老。</div>
</div>
<!-- end of lg-row -->
<div class="lg-row">
<div class="lg-cell">唯如来正法，</div>
<div class="lg-cell">无有衰老相，</div>
</div>
<!-- end of lg-row -->
<div class="lg-row">
<div class="lg-cell">禀斯正法者，</div>
<div class="lg-cell">永到安隐处。</div>
</div>
<!-- end of lg-row -->
<div class="lg-row">
<div class="lg-cell">但凡鄙衰老，</div>
<div class="lg-cell">丑弊恶形类，</div>
</div>
<!-- end of lg-row -->
<div class="lg-row">
<div class="lg-cell">衰老来践蹈，</div>
<div class="lg-cell">迷魅愚夫心。</div>
</div>
<!-- end of lg-row -->
<div class="lg-row">
<div class="lg-cell">若人寿百岁，</div>
<div class="lg-cell">常虑死随至，</div>
</div>
<!-- end of lg-row -->
<div class="lg-row">
<div class="lg-cell">老病竞追逐，</div>
<div class="lg-cell">伺便輒加害。」</div>
</div><!-- end of lg --></div>
<p>佛说此经已，波斯匿王闻佛所说，欢喜随喜，作礼而去。</p>
<p class='juan'>杂阿含经卷第四十六</p></div></div>
</div><!-- end of div[@id='body'] -->
</body></html>
