<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu391' />杂阿含经卷第十五</p><p class="byline">宋天竺三藏求那跋陀罗译</p><a id='mulu392' />
<div class='div-jing'><a id='mulu393' />
<p class='h2'>（三六五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「谓见法般涅槃。云何如来说见法般涅槃？」</p>
<p>诸比丘白佛：「世尊是法根、法眼、法依。善哉！世尊！唯愿为说见法般涅槃，诸比丘闻已，当受奉行。云何比丘得见法般涅槃？」</p>
<p>佛告比丘：「諦听，善思，当为汝说。若有比丘于老、病、死，厌、离欲、灭尽，不起诸漏，心善解脱，是名比丘得见法般涅槃。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu394' />
<p class='h2'>（三六六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「毘婆尸佛未成正觉时，独一静处，专精禪思，作如是念：『一切世间皆入生死，自生自熟，自灭自没，而彼众生于老死之上出世间道不如实知。』即自观察：『何缘有此老死？』如是正思惟观察，得如实无间等起知：『有生故有此老死，缘生故有老死。』复正思惟：『何缘故有此生？』寻复正思惟，无间等起知：『缘有故有生。』寻复正思惟：『何缘故有有？』寻复正思惟，如实无间等起知：『有取故有有。』寻复正思惟：『何缘故有取？』寻复正思惟，如实无间等起观察：『取法味着顾念，缘触爱所增长。』当知缘爱取，缘取有，缘有生，缘生老、病、死、忧、悲、恼、苦，如是纯大苦聚集。譬如缘油炷而然灯，彼时时增油治炷，彼灯常明，熾然不息……」如前来歎譬、城譬广说。</p>
<p>佛说是经已，诸比丘闻佛所说，欢喜奉行。</p>
<p>如毘婆尸佛，如是尸弃佛、毘湿波浮佛、迦罗迦孙提佛、迦那迦牟尼佛、迦叶佛，皆如是说。</p></div>
<div class='div-jing'><a id='mulu395' />
<p class='h2'>（三六七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当勤方便修习禪思，内寂其心。所以者何？比丘禪思，内寂其心，精勤方便者。如是如实显现。云何如实显现？老死如实显现，老死集、老死灭、老死灭道迹如实显现；生、有、取、爱、受、触、六入处、名色、识、行如实显现，行集、行灭、行灭道迹如实显现。此诸法无常、有为、有漏如实显现。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu396' />
<p class='h2'>（三六八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「当修无量三摩提，专精繫念，修无量三摩提，专精繫念已。如是如实显现。云何如实显现？谓老死如实显现，乃至行如实显现，此诸法无常、有为、有漏。如是如实显现。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu397' />
<p class='h2'>（三六九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「昔者毘婆尸佛未成正觉时，住菩提所，不久成佛，詣菩提树下，敷草为座，结跏趺坐，端坐正念，一坐七日，于十二缘起逆顺观察，所谓此有故彼有，此起故彼起，缘无明行，乃至缘生有老死，及纯大苦聚集，纯大苦聚灭。</p>
<p>「彼毘婆尸佛正坐七日已，从三昧觉，说此偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如此诸法生，</div>
<div class="lg-cell">梵志勤思禪，</div>
</div>
<!-- end of lg-row -->
<div class="lg-row">
<div class="lg-cell">永离诸疑惑，</div>
<div class="lg-cell">知因缘生法。</div>
</div>
<!-- end of lg-row -->
<div class="lg-row">
<div class="lg-cell">若知因生苦，</div>
<div class="lg-cell">知诸受灭尽，</div>
</div>
<!-- end of lg-row -->
<div class="lg-row">
<div class="lg-cell">知因缘法尽，</div>
<div class="lg-cell">则知有漏尽。</div>
</div>
<!-- end of lg-row -->
<div class="lg-row">
<div class="lg-cell">如此诸法生，</div>
<div class="lg-cell">梵志勤思禪，</div>
</div>
<!-- end of lg-row -->
<div class="lg-row">
<div class="lg-cell">永离诸疑惑，</div>
<div class="lg-cell">知有因生苦。</div>
</div>
<!-- end of lg-row -->
<div class="lg-row">
<div class="lg-cell">如此诸法生，</div>
<div class="lg-cell">梵志勤思禪，</div>
</div>
<!-- end of lg-row -->
<div class="lg-row">
<div class="lg-cell">永离诸疑惑，</div>
<div class="lg-cell">知诸受灭尽。</div>
</div>
<!-- end of lg-row -->
<div class="lg-row">
<div class="lg-cell">如此诸法生，</div>
<div class="lg-cell">梵志勤思禪，</div>
</div>
<!-- end of lg-row -->
<div class="lg-row">
<div class="lg-cell">永离诸疑惑，</div>
<div class="lg-cell">知因缘法尽。</div>
</div>
<!-- end of lg-row -->
<div class="lg-row">
<div class="lg-cell">如此诸法生，</div>
<div class="lg-cell">梵志勤思禪，</div>
</div>
<!-- end of lg-row -->
<div class="lg-row">
<div class="lg-cell">永离诸疑惑，</div>
<div class="lg-cell">知尽诸有漏。</div>
</div>
<!-- end of lg-row -->
<div class="lg-row">
<div class="lg-cell">如此诸法生，</div>
<div class="lg-cell">梵志勤思禪，</div>
</div>
<!-- end of lg-row -->
<div class="lg-row">
<div class="lg-cell">普照诸世间，</div>
<div class="lg-cell">如日住虚空。</div>
</div>
<!-- end of lg-row -->
<div class="lg-row">
<div class="lg-cell">破坏诸魔军，</div>
<div class="lg-cell">觉诸结解脱。』」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p>
<p>如毘婆尸佛，如是尸弃佛、毘湿波浮佛、迦罗迦孙提佛、迦那迦牟尼佛、迦叶佛，亦如是说。</p></div>
<div class='div-jing'><a id='mulu398' />
<p class='h2'>（三七〇）</p>
<p>如是我闻：</p>
<p>一时，佛住欝毘罗尼连禪河侧大菩提所，不久当成正觉，往詣菩提树下，敷草为座，结跏趺坐，正身正念……如前广说。</p></div>
<div class='div-jing'><a id='mulu399' />
<p class='h2'>（三七一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？谓一、麤摶食，二、细触食，三、意思食，四、识食。</p>
<p>「此四食何因、何集、何生、何触？谓此诸食爱因、爱集、爱生、爱触。此爱何因、何集、何生、何触？谓爱受因、受集、受生、受触。此受何因、何集、何生、何触？谓受触因、触集、触生、触触，此触何因、何集、何生、何触？谓触六入处因、六入处集、六入处生、六入处触。六入处集是触集，触集是受集，受集是爱集，爱集是食集，食集故未来世生、老、病、死、忧、悲、恼、苦集，如是纯大苦聚集。</p>
<p>「如是六入处灭则触灭，触灭则受灭，受灭则爱灭，爱灭则食灭，食灭故于未来世生、老、病、死、忧、悲、恼、苦灭，如是纯大苦聚灭。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu400' />
<p class='h2'>（三七二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？一、麤摶食，二、细触食，三、意思食，四、识食。」</p>
<p>时，有比丘名曰颇求那，住佛后扇佛，白佛言：「世尊！谁食此识？」</p>
<p>佛告颇求那：「我不言有食识者，我若言有食识者，汝应作是问，我说识是食。汝应问言：『何因缘故有识食？』我则答言：『能招未来有，令相续生，有有故有六入处，六入处缘触。』」</p>
<p>颇求那复问：「为谁触？」</p>
<p>佛告颇求那：「我不言有触者，我若言有触者，汝应作是问：『为谁触？』汝应如是问：『何因缘故生触？』我应如是答：『六入处缘触，触缘受。』」</p>
<p>复问：「为谁受？」</p>
<p>佛告颇求那：「我不说有受者，我若言有受者，汝应问：『为谁受？』汝应问言：『何因缘故有受？』我应如是答：『触缘故有受，受缘爱。』」</p>
<p>复问：「世尊！为谁爱？」</p>
<p>佛告颇求那：「我不说有爱者，我若说言有爱者，汝应作是问：『为谁爱？』汝应问言：『何缘故有爱？』我应如是答：『缘受故有爱，爱缘取。』」</p>
<p>复问：「世尊！为谁取？」</p>
<p>佛告颇求那：「我不说言有取者，我若说言有取者，汝应问言：『为谁取？』汝应问言：『何缘故有取？』我应答言：『爱缘故有取，取缘有。』」</p>
<p>复问：「世尊！为谁有？」</p>
<p>佛告颇求那：「我不说有有者，我若说有有者，汝应问言：『为谁有？』汝今应问：『何缘故有有？』我应答言：『缘取故有有，能招当来有触生是名有，有六入处，六入处缘触，触缘受，受缘爱，爱缘取，取缘有，有缘生，生缘老、病、死、忧、悲、恼、苦。如是纯大苦聚集，谓六入处灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老、病、死、忧、悲、恼、苦灭，如是纯大苦聚集灭。』」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu401' />
<p class='h2'>（三七三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。云何为四？谓一、麤摶食，二、细触食，三、意思食，四、识食。</p>
<p>「云何比丘观察摶食？譬如有夫妇二人，唯有一子，爱念将养，欲度旷野嶮道难处，粮食乏尽，飢饿困极，计无济理，作是议言：『正有一子，极所爱念，若食其肉，可得度难，莫令在此三人俱死。』作是计已，即杀其子，含悲垂泪，强食其肉，得度旷野。云何？比丘！彼人夫妇共食子肉，宁取其味，贪嗜美乐与不？」</p>
<p>答曰：「不也，世尊！」</p>
<p>复问：「比丘！彼强食其肉，为度旷野嶮道与不？」</p>
<p>答言：「如是，世尊！」</p>
<p>佛告比丘：「凡食摶食，当如是观。如是观者，摶食断知，摶食断知已，于五欲功德贪爱则断，五欲功德贪爱断者，我不见彼多闻圣弟子于五欲功德上有一结使而不断者，有一结繫故，则还生此世。</p>
<p>「云何比丘观察触食？譬如有牛，生剥其皮，在在处处，诸虫唼食，沙土坌尘，草木针刺，若依于地，地虫所食，若依于水，水虫所食，若依空中，飞虫所食，卧起常有苦毒此身。如是，比丘！于彼触食，当如是观。如是观者，触食断知，触食断知者，三受则断，三受断者，多闻圣弟子于上无所复作，所作已作故。</p>
<p>「云何比丘观察意思食？譬如聚落城邑边有火起，无烟无炎，时有士夫聪明黠慧，背苦向乐，厌死乐生，作如是念：『彼有大火，无烟无炎，行来当避，莫令堕中，必死无疑。』作是思惟，常生思愿，捨远而去。观意思食，亦复如是。如是观者，意思食断；意思食断者，三爱则断；三爱断者，彼多闻圣弟子于上更无所作，所作已作故。</p>
<p>「诸比丘！云何观察识食？譬如国王，有防逻者，捉捕劫盗，缚送王所……」如前须深经广说。「以彼因缘，受三百矛苦觉，昼夜苦痛，观察识食，亦复如是。如是观者，识食断知，识食断知者，名色断知，名色断知者，多闻圣弟子于上更无所作，所作已作故。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu402' />
<p class='h2'>（三七四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？一者摶食，二者触食，三意思食，四者识食。</p>
<p>「若比丘于此四食有喜有贪，则识住增长，识住增长故，入于名色，入名色故，诸行增长，行增长故，当来有增长，当来有增长故，生、老、病、死、忧、悲、恼、苦集，如是纯大苦聚集。</p>
<p>「若于四食无贪无喜，无贪无喜故，识不住、不增长，识不住、不增长故，不入名色，不入名色故，行不增长，行不增长故，当来有不生不长，当来有不生长故，于未来世生、老、病、死、忧、悲、恼、苦不起。如是纯大苦聚灭。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu403' />
<p class='h2'>（三七五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？一者摶食，二者触食，三意思食，四者识食。诸比丘！于此四食有贪有喜，则有忧悲、有尘垢，若于四食无贪无喜，则无忧悲，亦无尘垢。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu404' />
<p class='h2'>（三七六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？一者摶食，二者触食，三意思食，四者识食。</p>
<p>「诸比丘！于此四食有贪有喜，识住增长，乃至纯大苦聚集。譬如楼阁宫殿，北西长广，东西牕牖，日出东方，光照西壁。如是，比丘！于此四食有贪有喜……」如前广说，乃至「纯大苦聚集。</p>
<p>「若于四食无贪无喜……」如前广说，乃至「纯大苦聚灭。譬如，比丘！楼阁宫殿，北西长广，东西牕牖，日出东方，应照何所？」</p>
<p>比丘白佛言：「应照西壁。」</p>
<p>佛告比丘：「若无西壁，应何所照？」</p>
<p>比丘白佛言：「应照虚空，无所攀缘。」</p>
<p>「如是，比丘！于此四食无贪无喜，识无所住，乃至如是纯大苦聚灭。」佛说此经已，诸比丘闻佛所说，欢喜奉行。</p></div>
<div class='div-jing'><a id='mulu405' />
<p class='h2'>（三七七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？一者摶食，二者触食，三意思食，四者识食。诸比丘！于此四食有贪有喜，识住增长，乃至纯大苦聚集。譬如。比丘！楼阁宫殿，北西长广，东西牕牖，日出东方，应照何所？」</p>
<p>比丘白佛言：「应照西壁。」</p>
<p>佛告比丘：「如是，四食有贪有喜，识住增长，乃至如是大苦聚集。若于四食无贪无喜，亦无识住增长，乃至如是纯大苦聚灭。譬如，比丘！画师、画师弟子集种种彩色，欲粧画虚空，宁能画不？」</p>
<p>比丘白佛：「不能。世尊！所以者何？彼虚空者，非色、无对、不可见。」</p>
<p>「如是，比丘！于此四食无贪无喜，亦无识住增长，乃至如是纯大苦聚灭。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu406' />
<p class='h2'>（三七八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「有四食资益众生，令得住世摄受长养。何等为四？一者摶食，二者触食，三意思食，四者识食。诸比丘！于此四食有贪有喜，识住增长，乃至纯大苦聚集。譬如。比丘！画师、若画师弟子集种种彩，欲粧画于色，作种种像。诸比丘！于意云何？彼画师、画师弟子宁能粧于色不？」</p>
<p>比丘白佛：「如是，世尊！能粧画色。」</p>
<p>佛告比丘：「于此四食有贪有喜，识住增长，乃至如是纯大苦聚集。诸比丘！若于四食无贪无喜，无有识住增长，乃至如是纯大苦聚灭。比丘！譬如画师、画师弟子集种种彩，欲离于色有所粧画，作种种像，宁能画不？」</p>
<p>比丘白佛：「不能。世尊！」</p>
<p>「如是，比丘！若于四食无贪无喜，无有识住增长，乃至如是纯大苦聚灭。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu407' />
<p class='h2'>（三七九）</p>
<p>如是我闻：</p>
<p>一时，佛住波罗[木*奈]鹿野苑中仙人住处。</p>
<p>尔时，世尊告五比丘：「此苦圣諦，本所未曾闻法，当正思惟。时，生眼、智、明、觉，此苦集、此苦灭、此苦灭道迹圣諦，本所未曾闻法，当正思惟。时，生、眼、智、明、觉。</p>
<p>「复次，苦圣諦智当复知，本所未闻法，当正思惟。时，生眼、智、明、觉，苦集圣諦已知当断，本所未曾闻法，当正思惟。时，生眼、智、明、觉。</p>
<p>「复次，苦集灭，此苦灭圣諦已知当知作证，本所未闻法，当正思惟。时，生眼、智、明、觉，复以此苦灭道迹圣諦已知当修，本所未曾闻法，当正思惟。时，生眼、智、明、觉。</p>
<p>「复次，比丘！此苦圣諦已知，知已出，所未闻法，当正思惟。时，生眼、智、明、觉；复次，此苦集圣諦已知，已断出，所未闻法，当正思惟。时，生眼、智、明、觉。</p>
<p>「复次，苦灭圣諦已知、已作证出，所未闻法，当正思惟。时，生眼、智、明、觉；复次，苦灭道迹圣諦已知、已修出，所未曾闻法，当正思惟。时，生眼、智、明、觉。</p>
<p>「诸比丘！我于此四圣諦三转十二行不生眼、智、明、觉者，我终不得于诸天、魔、梵、沙门、婆罗门闻法众中，为解脱、为出、为离，亦不自证得阿耨多罗三藐三菩提。我已于四圣諦三转十二行生眼、智、明、觉，故于诸天、魔、梵、沙门、婆罗门闻法众中，得出、得脱，自证得成阿耨多罗三藐三菩提。」</p>
<p>尔时，世尊说是法时，尊者憍陈如及八万诸天远尘离垢，得法眼淨。</p>
<p>尔时，世尊告尊者憍陈如：「知法未？」</p>
<p>憍陈如白佛：「已知。世尊！」</p>
<p>复告尊者憍陈如：「知法未？」</p>
<p>拘隣白佛：「已知。善逝！」</p>
<p>尊者拘隣已知法故，是故名阿若拘隣。</p>
<p>尊者阿若拘隣知法已，地神举声唱言：「诸仁者！世尊于波罗[木*奈]国仙人住处鹿野苑中三转十二行法轮，诸沙门、婆罗门、诸天、魔、梵所未曾转，多所饶益，多所安乐，哀愍世间，以义饶益，利安天人，增益诸天众，减损阿修罗众。」</p>
<p>地神唱已，闻虚空神天、四天王天、三十三天、炎魔天、兜率陀天、化乐天、他化自在天展转传唱，须臾之间，闻于梵天身。梵天乘声唱言：「诸仁者，世尊于波罗[木*奈]国仙人住处鹿野苑中三转十二行法轮，诸沙门、婆罗门、诸天、魔、梵，及世间闻法未所曾转，多所饶益，多所安乐，以义饶益诸天世人，增益诸天众，减损阿修罗众。」世尊于波罗[木*奈]国仙人住处鹿野苑中转法轮，是故此经名转法轮经。</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu408' />
<p class='h2'>（三八〇）</p>
<p>如是我闻：</p>
<p>一时，佛住波罗[木*奈]仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu409' />
<p class='h2'>（三八一）</p>
<p>如是我闻：</p>
<p>一时，佛住波罗[木*奈]仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于此四圣諦未无间等者，当修无间等，起增上欲，方便堪能，正念正知，应当觉。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu410' />
<p class='h2'>（三八二）</p>
<p>如是我闻：</p>
<p>一时，佛住波罗[木*奈]仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦当知、当解，于集圣諦当知、当断，于苦灭圣諦当知、当证，于苦灭道迹圣諦当知、当修。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu411' />
<p class='h2'>（三八三）</p>
<p>如是我闻：</p>
<p>一时，佛住波罗[木*奈]仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦已知、已解，于苦集圣諦已知、已断，于苦灭圣諦已知、已证，于苦灭道迹圣諦已知、已修。如是比丘则断爱欲，转去诸结，于慢、无明等究竟苦边。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu412' />
<p class='h2'>（三八四）</p>
<p>如是我闻：</p>
<p>一时，佛住波罗[木*奈]仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦已知、已解，于苦集圣諦已知、已断，于苦灭圣諦已知、已证，于苦灭道迹圣諦已知、已修。如是比丘名阿罗汉，诸漏已尽，所作已作，离诸重担，逮得己利，尽诸有结，正智善解脱。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu413' />
<p class='h2'>（三八五）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦已知、已解，于苦集圣諦已知、已断，于苦灭圣諦已知、已证，于苦灭道迹圣諦已知、已修。如是比丘边际、究竟边际、离垢边际，梵行已终，纯一清白，名为上士。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu414' />
<p class='h2'>（三八六）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦已知、已解，于苦集圣諦已知、已断，于苦灭圣諦已知、已证，于苦灭道迹圣諦已知、已修。如是比丘无有关键，平治城壍，度诸嶮难，解脱结缚，名为贤圣，建立圣幢。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu415' />
<p class='h2'>（三八七）</p>
<p>如是我闻：</p>
<p>一时，佛住波罗[木*奈]仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦已知、已解，于苦集圣諦已知、已断，于苦灭圣諦已知、已证，于苦灭道迹圣諦已知、已修。如是比丘无有关键，平治城塹，度诸峻难，名为贤圣，建立圣幢。诸比丘！云何无有关键？谓五下分结已<span class='corr'>断</span>、已知，是名离关键。云何平治城塹，无明谓之深塹，彼得断知，是名平治城塹。云何度诸嶮难？谓无际生死，究竟苦边，是名度诸嶮难。云何解脱结缚？谓爱已断、已知。云何建立圣幢？谓我慢已断、已知，是名建立圣幢。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu416' />
<p class='h2'>（三八八）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「有四圣諦。何等为四？谓苦圣諦、苦集圣諦、苦灭圣諦、苦灭道迹圣諦。若比丘于苦圣諦已知、已解，于苦集圣諦已知、已断，于苦灭圣諦已知、已证，于苦灭道迹圣諦已知、已修，是名比丘断五支，成六分，守护于一，依猗于四，捨除诸諦，离四衢，证诸觉想，自身所作，心善解脱，慧善解脱，纯一清白，名为上士。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu417' />
<p class='h2'>（三八九）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「有四法成就，名曰大医王者，所应王之具、王之分。何等为四？一者善知病，二者善知病源，三者善知病对治，四者善知治病已，当来更不动发。云何名良医善知病？谓良医善知如是如是种种病，是名良医善知病。云何良医善知病源？谓良医善知此病因风起、癖阴起、涎唾起、众冷起、因现事起、时节起，是名良医善知病源。云何良医善知病对治？谓良医善知种种病，应涂药、应吐、应下、应灌鼻、应熏、应取汗。如是比种种对治，是名良医善知对治。云何良医善知治病已，于未来世永不动发？谓良医善治种种病，令究竟除，于未来世永不复起，是名良医善知治病，更不动发。</p>
<p>「如来、应、等正觉为大医王，成就四德，疗众生病，亦复如是。云何为四？谓如来知此是苦圣諦如实知、此是苦集圣諦如实知、此是苦灭圣諦如实知、此是苦灭道迹圣諦如实知。诸比丘！彼世间良医于生根本对治不如实知，老、病、死、忧、悲、恼、苦根本对治不如实知，如来、应、等正觉为大医王，于生根本知对治如实知，于老、病、死、忧、悲、恼、苦根本对治如实知，是故如来、应、等正觉名大医王。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu418' />
<p class='h2'>（三九〇）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「若诸沙门、婆罗门于此苦圣諦不如实知，此苦集圣諦不如实知，此苦灭圣諦不如实知，此苦灭道迹圣諦不如实知，此非沙门之沙门，非婆罗门之婆罗门，彼亦不于沙门义、婆罗门义见法自知作证：『我生已尽，梵行已立，所作已作，自知不受后有。』</p>
<p>「若沙门、婆罗门于此苦圣諦如实知，此苦集圣諦如实知，此苦灭圣諦如实知，此苦灭道迹圣諦如实知，当知是沙门、婆罗门，沙门之沙门、婆罗门之婆罗门，于沙门义、婆罗门义见法自知作证：『我生已尽，梵行已立，所作已作，自知不受后有。』是故，比丘！于四圣諦无间等当起增上欲，精勤堪能，方便修学。何等为四？谓苦圣諦、苦集圣諦、苦灭圣諦、苦灭道迹圣諦。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu419' />
<p class='h2'>（三九一）</p>
<p>如是我闻：</p>
<p>一时，佛住波罗[木*奈]国仙人住处鹿野苑中……广说如上。差别者：「于四圣諦不如实知，当知是沙门、婆罗门，非沙门数、非婆罗门数；于四圣諦如实知者，是沙门数、是婆罗门数。」乃至……。</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu420' />
<p class='h2'>（三九二）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「若沙门、婆罗门于苦圣諦不如实知，苦集圣諦不如实知，苦灭圣諦不如实知，苦灭道迹圣諦不如实知，当知是沙门、婆罗门不得脱苦。若沙门、婆罗门于苦圣諦如实知，于苦集圣諦如实知，于苦灭圣諦如实知，于苦灭道迹圣諦如实知，当知是沙门、婆罗门解脱于苦。」</p>
<p>佛说此经已，诸比丘闻佛所说，欢喜奉行。</p>
<p>「如于苦不解脱、解脱。如是捨恶趣不解脱、解脱，堪能捨戒退减，不捨戒退减，能自说得过人法自证，不能自说得过人法作证，能于此外求良福田，不能于此外求良福田。</p>
<p>「能于此外求大师，不能于此外求大师，不能越苦，堪能越苦，不堪能脱苦，堪能脱苦。」</p>
<p>如是上诸经重说悉继以偈：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若不知苦者，</div>
<div class="lg-cell">及彼众苦因，</div>
</div>
<!-- end of lg-row -->
<div class="lg-row">
<div class="lg-cell">一切诸苦法，</div>
<div class="lg-cell">寂灭永无餘。</div>
</div>
<!-- end of lg-row -->
<div class="lg-row">
<div class="lg-cell">若不知道迹，</div>
<div class="lg-cell">能思一切苦，</div>
</div>
<!-- end of lg-row -->
<div class="lg-row">
<div class="lg-cell">心解脱于苦，</div>
<div class="lg-cell">慧解脱亦然。</div>
</div>
<!-- end of lg-row -->
<div class="lg-row">
<div class="lg-cell">不能越众苦，</div>
<div class="lg-cell">令苦究竟脱，</div>
</div>
<!-- end of lg-row -->
<div class="lg-row">
<div class="lg-cell">若如实知苦，</div>
<div class="lg-cell">亦知众苦因。</div>
</div>
<!-- end of lg-row -->
<div class="lg-row">
<div class="lg-cell">及一切诸苦，</div>
<div class="lg-cell">永灭尽无餘，</div>
</div>
<!-- end of lg-row -->
<div class="lg-row">
<div class="lg-cell">若复如实知，</div>
<div class="lg-cell">息苦之道迹。</div>
</div>
<!-- end of lg-row -->
<div class="lg-row">
<div class="lg-cell">意解脱具足，</div>
<div class="lg-cell">慧解脱亦然，</div>
</div>
<!-- end of lg-row -->
<div class="lg-row">
<div class="lg-cell">堪能越众苦，</div>
<div class="lg-cell">究竟得解脱。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu421' />
<p class='h2'>（三九三）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「若善男子正信非家，出家学道，彼一切所应当知四圣諦法。何等为四？谓知苦圣諦、知苦集圣諦、知苦灭圣諦、知苦灭道迹圣諦。是故，比丘！于四圣諦未无间等者，当勤方便，修无间等，如此章句，一切四圣諦经，应当具说。」</p>
<p>佛说此经已，诸比丘闻佛所说，欢喜奉行。</p>
<p>「如是知、如是见、如是无间等，悉应当说。又三结尽，得须陀洹，一切当知四圣諦。何等为四？谓知苦圣諦、知苦集圣諦、知苦灭圣諦、知苦灭道迹圣諦。如是当知、如是当见无间等。」</p>
<p>佛说此经已，诸比丘闻佛所说，欢喜奉行。</p>
<p>「若三结尽，贪、恚、痴薄，得斯陀含，彼一切皆于四圣諦如实知故。何等为四？谓知苦圣諦、知苦集圣諦、知苦灭圣諦、知苦灭道迹圣諦。如是当知、如是当见、如是无间等，亦如是说。</p>
<p>「五下分结尽，生般涅槃阿那含，不还此世，彼一切知四圣諦。何等为四？知苦圣諦、知苦集圣諦、知苦灭圣諦、知苦灭道迹圣諦。如是知、如是见、如是无间等，亦如是说。</p>
<p>「若一切漏尽，无漏心解脱、慧解脱，见法自知作证：『我生已尽，梵行已立，所作已作，自知不受后有。』彼一切悉知四圣諦。何等为四？谓知苦圣諦、知苦集圣諦、知苦灭圣諦、知苦灭道迹圣諦。如是知、如是见、如是无间等，亦如是说。</p>
<p>「若得辟支佛道证，彼一切知四圣諦故。何等为四？谓知苦圣諦、知苦集圣諦、知苦灭圣諦、知苦灭道迹圣諦。如是知、如是见、如是无间等，亦如是说。</p>
<p>「若得无上等正觉，彼一切知四圣諦故。何等为四？谓知苦圣諦、知苦集圣諦、知苦灭圣諦、知苦灭道迹圣諦。如是知、如是见、如是无间等，亦如是说。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu422' />
<p class='h2'>（三九四）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「譬如日出，明相先起。如是正尽苦亦有前相起？谓知四圣諦。何等为四？知苦圣諦、知苦集圣諦、知苦灭圣諦、知苦灭道迹圣諦。」</p>
<p>佛说此经已，诸比丘闻佛所说，欢喜奉行。</p>
<p>如是知。如是见。如是无间等，亦如是说。</p></div>
<div class='div-jing'><a id='mulu423' />
<p class='h2'>（三九五）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「若日月不出世间者，一切众星亦不出于世间，昼夜、半月、一月、时节、岁数、尅数、须臾，皆悉不现，世间常冥，无有明照，唯有长夜，纯大闇苦现于世间。若如来、应供、等正觉不出世间时，不说苦圣諦、苦集圣諦、苦灭圣諦、苦灭道迹圣諦现于世间，世间盲冥，无有明照。如是长夜，纯大闇冥现于世间。</p>
<p>「若日月出于世间，众星亦现，昼夜、半月、一月、时节、岁数、尅数、须臾，悉现世间，长夜明照，出于世间。如是，如来、应、等正觉出于世间，说苦圣諦现于世间，苦集圣諦、苦灭圣諦、苦灭道迹圣諦现于世间，不复闇冥，长夜照明，纯一智慧现于世间。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu424' />
<p class='h2'>（三九六）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「譬如日出，周行空中，坏诸闇冥，光明显照。如是，圣弟子所有集法，一切灭已，离诸尘垢，得法眼生，与无间等，俱三结断。所谓身见、戒取、疑，此三结尽，名须陀洹，不堕恶趣法，必定正觉，趣七有天人往生，作苦边。彼圣弟子中间虽起忧苦，听彼圣弟子离欲、恶不善法，有觉有观，离生喜乐，初禪具足住。不见彼圣弟子有一法不断，能令还生此世者，此则圣弟子得法眼之大义。是故，比丘于此四圣諦未无间等者，当勤方便，起增上欲，精进修学。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu425' />
<p class='h2'>（三九七）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「当作是说，我于苦圣諦未无间等，苦集圣諦、苦灭圣諦未无间等。而言我当得苦灭道迹圣諦无间等者，此说不应。所以者何？无是处故。</p>
<p>「若苦圣諦、苦集圣諦、苦灭圣諦未无间等，而欲苦灭道迹圣諦无间等者，无有是处。譬如有人言我欲取佉提罗叶，合集作器，盛水持行者，无有是处。所以者何？无是处故。如是言我于苦圣諦、苦集圣諦、苦灭圣諦未无间等，而欲得苦灭道迹圣諦无间等者，无有是处。</p>
<p>「若复有言我当于苦圣諦、苦集圣諦、苦灭圣諦无间等已得，复得苦灭道迹圣諦者，斯则善说。所以者何？有是处故。</p>
<p>「若苦圣諦、苦集圣諦、苦灭圣諦无间等已，而欲苦灭道迹圣諦无间等者，斯有是处。譬如有言我以纯昙摩叶、摩楼迦叶，合集盛水持行者，此则善说。所以者何？有是处故。如是若言我于苦圣諦、苦集圣諦、苦灭圣諦无间等已，而欲苦灭道迹圣諦无间等者，斯则善说。所以者何？有是处故，若于苦圣諦、苦集圣諦、苦灭圣諦无间等已，而欲苦灭道迹圣諦无间等者，斯有是处故。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu426' />
<p class='h2'>（三九八）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「如小绵丸、小劫贝华丸，置四衢道头，四方风吹，则随风去向于一方。如是，若沙门、婆罗门于苦圣諦不如实知，于苦集圣諦、于苦灭圣諦、苦灭道迹圣諦不如实知，当知彼沙门、婆罗门常观他面，常随他说，以不如实知故，闻彼所说，趣说而受，当知此人不宿修习智慧故。</p>
<p>「譬如因陀罗柱，铜铁作之，于深入地中，四方猛风不能令动。如是，沙门、婆罗门于苦圣諦如实知，苦集圣諦、苦灭圣諦、苦灭道迹圣諦如实知者，当知是沙门、婆罗门不视他面，不随他语。是沙门、婆罗门智慧坚固，本随习故，不随他语。是故，比丘！于四圣諦当勤方便，起增上欲，精进修学。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu427' />
<p class='h2'>（三九九）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「譬如石柱，长十六肘，八肘入地，四方风吹，不能令动。如是，沙门、婆罗门于苦圣諦如实知，于苦集圣諦，苦灭圣諦，苦灭道迹圣諦如实知，斯等沙门、婆罗门至诸论处，无能屈。其心解脱、慧解脱者，能使餘沙门、婆罗门反生忧苦。如是如实知、如实见，皆是先世宿习故，使智慧不可倾动。是故，比丘！于四圣諦当勤方便，起增上欲，精进修学。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu428' />
<p class='h2'>（四〇〇）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「譬如有人火烧头衣，当起增上欲，急救令灭。」</p>
<p>佛告比丘：「莫作是说！当置头衣，于四圣諦起增上欲，勤加方便，修无间等。何等四？谓苦圣諦、苦集圣諦、苦灭圣諦、苦灭道迹圣諦未无间等，当勤方便，修无间等。所以者何？比丘！长夜熾然，地狱、畜生、饿鬼。诸比丘！不见极苦，如苦圣諦、苦集圣諦、苦灭圣諦、苦灭道迹圣諦，未无间等者，是比丘当忍苦、乐、忧、悲，于四圣諦勤加精进，方便修习无间等，应当学。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu429' />
<p class='h2'>（四〇一）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「譬如士夫年寿百岁，有人语言：『士夫若欲闻法，当日日三时受苦，晨朝时受百枪苦，日中、晡时亦复如是。于一日中受三百枪苦。如是日日，至于百岁，然后闻法，得无<span class='corr'>间</span>等，汝宁能不？』</p>
<p>「时，彼士夫为闻法故，悉堪能受。所以者何？人生于世，长夜受苦，有时地狱，有时畜生，有时饿鬼，于三恶道空受众苦，亦不闻法，是故我今为无间等故，不以终身受三百枪为大苦也。是故，比丘！于四圣諦未得无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu430' />
<p class='h2'>（四〇二）</p>
<p>如是我闻：</p>
<p>一时，佛住波罗[木*奈]国仙人住处鹿野苑中。</p>
<p>尔时，世尊告诸比丘：「于四圣諦平等正觉，名为如来、应、等正觉。何等为四？所谓苦圣諦、苦集圣諦、苦灭圣諦、苦灭道迹圣諦。于此四圣諦平等正觉，名为如来、应、等正觉。是故，诸比丘！于四圣諦未无间者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu431' />
<p class='h2'>（四〇三）</p>
<p>如是我闻：</p>
<p>一时，佛在摩竭国人间游行，于王舍城波罗利弗是中间竹林聚落，国王于中造福德舍。尔时，世尊与诸大众于中宿止。</p>
<p>尔时，世尊告诸比丘：「我与汝等于四圣諦无知、无见、无随顺觉、无随顺受者，应当长夜驱驰生死。何等为四？谓苦圣諦、苦集圣諦、苦灭圣諦、苦灭道迹圣諦。我与汝等于四圣諦无知、无见、无随顺觉、无随顺受者，应当长夜驱驰生死。以我及汝于此苦圣諦顺知、顺入，断诸有流，尽诸生死，不受后有。于苦集圣諦、苦灭圣諦、苦灭道迹圣諦顺知、顺入，断诸有流，尽诸生死，不受后有。是故，比丘！于四圣諦未无间等者，当勤方便，起增上欲，修无间等。」</p>
<p>尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我常与汝等，</div>
<div class="lg-cell">长夜涉生死，</div>
</div>
<!-- end of lg-row -->
<div class="lg-row">
<div class="lg-cell">不见圣諦故，</div>
<div class="lg-cell">大苦日增长。</div>
</div>
<!-- end of lg-row -->
<div class="lg-row">
<div class="lg-cell">若见四圣諦，</div>
<div class="lg-cell">断有大流海，</div>
</div>
<!-- end of lg-row -->
<div class="lg-row">
<div class="lg-cell">生死永已除，</div>
<div class="lg-cell">不复受后生。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu432' />
<p class='h2'>（四〇四）</p>
<p>如是我闻：</p>
<p>一时，佛在摩竭国人间游行，王舍城波罗利弗是中间竹林聚落，大王于中作福德舍。尔时，世尊与诸大众于中止宿。</p>
<p>尔时，世尊告诸比丘：「汝等当行，共至申恕林。」</p>
<p>尔时，世尊与诸大众到申恕林，坐树下。</p>
<p>尔时，世尊手把树叶，告诸比丘：「此手中叶为多耶？大林树叶为多？」</p>
<p>比丘白佛：「世尊！手中树叶甚少，彼大林中树叶无量，百千亿万倍，乃至算数譬类不可为比。」</p>
<p>「如是，诸比丘！我成等正觉，自所见法，为人定说者，如手中树叶。所以者何？彼法义饶益、法饶益、梵行饶益、明、慧、正觉、向于涅槃。如大林树叶，如我成等正觉，自知正法，所不说者，亦复如是。所以者何？彼法非义饶益，非法饶益，非梵行饶益、明、慧、正觉、正向涅槃故。是故，诸比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu433' />
<p class='h2'>（四〇五）</p>
<p>如是我闻：</p>
<p>一时，佛住毘舍离獼猴池侧重阁讲堂。</p>
<p>尔时，尊者阿难晨朝着衣持鉢，入毘舍离城乞食。时，有众多离车童子晨朝从城内出，至精舍门，持弓箭，竞射精舍门孔，箭箭皆入门孔。</p>
<p>尊者阿难见已，以为奇特，彼诸离车童子能作如是难事。入城乞食，还举衣鉢，洗足已，往詣佛所，稽首佛足，退住一面，白佛言：「世尊！我今晨朝着衣持鉢，入毘舍离城乞食，见有众多离车童子从城内出，至精舍门，竞射门孔，箭箭皆入。我作是念：『此甚奇特！诸离车童子能为难事。』」</p>
<p>佛告阿难：「于意云何？离车童子竞射门孔，箭箭皆入，此为难耶？破一毛为百分，而射一毛分，箭箭悉中，此为难耶？」</p>
<p>阿难白佛：「破一毛百分，射一分之毛，箭箭悉中，此则为难。」</p>
<p>佛告阿难：「未若于苦圣諦生如实知，此则甚难。如是，苦集圣諦、苦灭圣諦、苦灭道迹圣諦如实知见，此则甚难。」</p>
<p>尔时，世尊而说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一毛为百分，</div>
<div class="lg-cell">射一分甚难，</div>
</div>
<!-- end of lg-row -->
<div class="lg-row">
<div class="lg-cell">观一一苦阴，</div>
<div class="lg-cell">非我难亦然。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu434' />
<p class='h2'>（四〇六）</p>
<p>如是我闻：</p>
<p>一时，佛住獼猴池侧重阁讲堂。</p>
<p>尔时，世尊告诸比丘：「譬如大地悉成大海，有一盲龟寿无量劫，百年一出其头，海中有浮木，止有一孔，漂流海浪，随风东西。盲龟百年一出其头，当得遇此孔不？」</p>
<p>阿难白佛：「不能。世尊！所以者何？此盲龟若至海东，浮木随风，或至海西，南、北四维围遶亦尔，不必相得。」</p>
<p>佛告阿难：「盲龟浮木，虽复差违，或复相得。愚痴凡夫漂流五趣，暂复人身，甚难于彼。所以者何？彼诸众生不行其义、不行法、不行善、不行真实，展转杀害，强者陵弱，造无量恶故。是故，比丘！于四圣諦当未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p>
<p class='juan'>杂阿含经卷第十五</p></div></div>
</div><!-- end of div[@id='body'] -->
</body></html>
