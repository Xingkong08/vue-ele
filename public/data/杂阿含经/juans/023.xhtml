<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu646' />杂阿含经卷第二十三</p><p class="byline">宋天竺三藏求那跋陀罗译</p><a id='mulu647' />
<div class='div-jing'><a id='mulu648' />
<p class='h2'>（六〇四）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊晨朝着衣持鉢，共诸比丘僧入城乞食，如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「身色如金山，</div>
<div class="lg-cell">端严甚微妙，</div>
</div>
<!-- end of lg-row -->
<div class="lg-row">
<div class="lg-cell">行步如鹅王，</div>
<div class="lg-cell">面如淨满月，</div>
</div>
<!-- end of lg-row -->
<div class="lg-row"><div class="lg-cell">世尊与众俱。」</div></div><!-- end of lg --></div>
<p>时，世尊以足践城门限地，作六种震动，如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「大海及大地，</div>
<div class="lg-cell">城郭并诸山，</div>
</div>
<!-- end of lg-row -->
<div class="lg-row">
<div class="lg-cell">牟尼足所践，</div>
<div class="lg-cell">动摇如浪舟。」</div>
</div><!-- end of lg --></div>
<p>佛变现如是神力。时，诸民人高声唱言：「奇特未尝有法！变现神力，如佛世尊，入城示现如是种种未曾有法。」如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「地下即成平，</div>
<div class="lg-cell">高地反为下，</div>
</div>
<!-- end of lg-row -->
<div class="lg-row">
<div class="lg-cell">由佛威神故，</div>
<div class="lg-cell">荆棘诸瓦砾，</div>
</div>
<!-- end of lg-row -->
<div class="lg-row">
<div class="lg-cell">皆悉不复见，</div>
<div class="lg-cell">聋盲及瘖瘂，</div>
</div>
<!-- end of lg-row -->
<div class="lg-row">
<div class="lg-cell">即得见闻语，</div>
<div class="lg-cell">城郭<span class="corr">诸</span>乐器，</div>
</div>
<!-- end of lg-row -->
<div class="lg-row"><div class="lg-cell">不击妙音出。」</div></div><!-- end of lg --></div>
<p>时，彼世尊光相普照，如千日之焰，如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「世尊身光明，</div>
<div class="lg-cell">普照城邑中，</div>
</div>
<!-- end of lg-row -->
<div class="lg-row">
<div class="lg-cell">民人蒙佛光，</div>
<div class="lg-cell">凉若栴檀涂。」</div>
</div><!-- end of lg --></div>
<p>时，世尊顺邑而行。时，彼有两童子，一者上姓，二者次姓，共在沙中嬉戏。一名闍耶，二名毘闍耶，遥见世尊来，三十二大人相庄严其体。时，闍耶童子心念言：「我当以麦[麸-夫+少]，仍手捧细沙，着世尊鉢中。」</p>
<p>时，毘闍耶合掌随喜，如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「见大悲世尊，</div>
<div class="lg-cell">通身一寻光，</div>
</div>
<!-- end of lg-row -->
<div class="lg-row">
<div class="lg-cell">勇颜覩世尊，</div>
<div class="lg-cell">心生大敬信，</div>
</div>
<!-- end of lg-row -->
<div class="lg-row">
<div class="lg-cell">捧沙即奉施，</div>
<div class="lg-cell">得离生老际。」</div>
</div><!-- end of lg --></div>
<p>时，彼童子而发愿言：「以惠施善根功德，令得一天下一繖盖王，即于此生得供养诸佛。」如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「牟尼知彼心，</div>
<div class="lg-cell">及彼意所愿，</div>
</div>
<!-- end of lg-row -->
<div class="lg-row">
<div class="lg-cell">受果增善根，</div>
<div class="lg-cell">及福田力故，</div>
</div>
<!-- end of lg-row -->
<div class="lg-row">
<div class="lg-cell">即以大悲心，</div>
<div class="lg-cell">受其奉施沙。」</div>
</div><!-- end of lg --></div>
<p>时，闍耶以此善根，当得为王，王阎浮提，乃至得成无上正觉，故世尊发微笑。</p>
<p>尔时，阿难见世尊发微笑，即便合掌向佛，而白佛言：「世尊！诸佛世尊阿罗訶三藐三佛陀，非无因缘而能发微笑，今佛世尊以何因缘而发微笑？」如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「世尊离调笑，</div>
<div class="lg-cell">无上世中尊，</div>
</div>
<!-- end of lg-row -->
<div class="lg-row">
<div class="lg-cell">齿白如珂玉，</div>
<div class="lg-cell">最胜今发笑，</div>
</div>
<!-- end of lg-row -->
<div class="lg-row">
<div class="lg-cell">勇猛勤精进，</div>
<div class="lg-cell">无师而自觉，</div>
</div>
<!-- end of lg-row -->
<div class="lg-row">
<div class="lg-cell">妙言令乐闻，</div>
<div class="lg-cell">无上柔软音，</div>
</div>
<!-- end of lg-row -->
<div class="lg-row">
<div class="lg-cell">而记彼童子，</div>
<div class="lg-cell">梵音远清彻，</div>
</div>
<!-- end of lg-row -->
<div class="lg-row">
<div class="lg-cell">无上两足尊，</div>
<div class="lg-cell">记彼施沙果。」</div>
</div><!-- end of lg --></div>
<p>尔时，世尊告阿难曰：「如是，如是，如汝所说。诸佛无有因缘亦不发笑，我今笑者，其有因缘。阿难当知，于我灭度百年之后，此童子于巴连弗邑统领一方，为转轮王，姓孔雀，名阿育，正法治化，又复广布我舍利，当造八万四千法王之塔，安乐无量众生。</p>
<p>「如偈所说：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「于我灭度后，</div>
<div class="lg-cell">是人当作王，</div>
</div>
<!-- end of lg-row -->
<div class="lg-row">
<div class="lg-cell">孔雀姓名育，</div>
<div class="lg-cell">譬如顶生王，</div>
</div>
<!-- end of lg-row -->
<div class="lg-row">
<div class="lg-cell">于此阎浮提，</div>
<div class="lg-cell">独王世所尊。</div>
</div><!-- end of lg --></div>
<p>「阿难！取此鉢中所施之沙，捨着如来经行处，当行彼处。」</p>
<p>阿难受教，即取鉢沙，捨经行处。</p>
<p>「阿难当知，于巴连弗邑，有王名曰月护。彼王当生子，名曰频头娑罗，当治彼国。彼复有子，名曰修师摩。</p>
<p>「时，彼瞻婆国有一婆罗门女，极为端正，令人乐见，为国所珍，诸相师辈见彼女相，即记彼女：『当为王妃，又生二子，一当领一天下，一当出家学道，当成圣迹。』</p>
<p>「时，彼婆罗门闻彼相师所说，欢喜无量，即持其女，詣巴连弗邑，种种庄严，庄严其体，欲嫁与修师摩王子。相师云：『应嫁与频头娑罗王，彼女当生福德子，子当绍王基。』婆罗门即以其女嫁与此王。王见其女，端正有德，即为夫人。前夫人及诸婇女见是夫人来，作是念言：『此女极为端正，国中所珍，王若与彼相娱乐者，弃捨我等，乃至目所不视。』</p>
<p>「诸女辈即使学习剃毛师业。彼悉学已，为王料理鬓髮。料理之时，王大欢喜，即问彼女：『汝何所求欲？』女启王言：『唯愿王心爱念我耳！』如是三启。</p>
<p>「时，王言：『我是刹利灌顶王，汝是剃毛师，云何得爱念汝？』彼女白王言：『我非是下姓生，乃是高族婆罗门之女。相师语我父云：此女应嫁与国王。是故来至此耳！』王言：『若然者，谁令汝习下劣之业？』女启王言：『是旧夫人及婇女令我学此。』</p>
<p>「王即勅言：『自今勿复习下业。』王即立为第一夫人。王恒与彼自相娱乐，仍便怀体，月满生子，生时安隐，母无忧恼。过七日后，立字无忧。又复生子，名曰离忧。无忧者，身体麁澁，父王不大附捉，情所不念。又王欲试二子，呼宾伽罗阿。<span class='corr'>语</span>婆罗门言：『和上观我诸子，于我灭后，谁当作王？』婆罗门言：『将此诸子出城金殿园馆中，于彼当观其相。』乃至出往彼园。</p>
<p>「时，阿育王母语阿育言：『承王出金殿园馆中，观诸王子，于我灭后，谁当作王。汝今云何不去？』阿育启言：『王既不念我，亦复不乐见我。』母复言：『但往彼所。』阿育复启：『母复勅令往，今便往去，愿母当送饮食。』母言：『如是。当出城去。』</p>
<p>「时，出门逢一大臣，名曰阿[少/兔]罗陀。此臣问阿育言：『王子今至何所？』阿育答言：『闻大王出在金殿园馆，观诸王子，于我灭后，谁当作王。今往詣彼。』</p>
<p>「王先勅大臣：『若阿育来者，当使其乘老钝象来，又复老人为眷属。』时，阿育乘是老象，乃至园馆中，于诸王子中地坐。</p>
<p>「时，诸王子各下饮食，阿育母以瓦器盛酪饭，送与阿育。如是诸王子各食饮食。时，父王问师言：『此中谁有王相，当绍我位？』时，彼相师视诸王子，见阿育具有王相，当得绍位。又作是念：『此阿育，王所不应，我若语言当作王者，王必愁忧不乐。』即语言：『我今总记。』王报言：『如师所教。』师言：『此中若有乘好乘者，是人当作王。』时，诸王子闻彼所说，各念言：『我乘好乘。』时，阿育言：『我乘老宿象，我得作王。』</p>
<p>「时，王又复语师言：『愿更为观授记。』师复答言：『此中有第一座者，彼当作王。』诸王子各相谓言：『我坐第一座。』阿育言：『我今坐地，是我胜座，我当作王。』</p>
<p>「复语师：『更为重观。』师又报言：『此中上器、上食，此当得王。』乃至阿育念言：『我有胜乘、胜座、胜食。』时，王观子相毕，便即还宫。</p>
<p>「时，阿育母问阿育言：『谁当作王？婆罗门复记谁耶？』阿育启言：『上乘、上座、上器、上食，当作王子，自见当作王：老象为乘，以地为坐，素器盛食，粳米杂酪饭。』</p>
<p>「时，彼婆罗门知阿育当作王，数修敬其母。其母亦重餉婆罗门，即便问言：『大王崩后，谁当作王？』师答言：『此不可说也。』如是乃至三问。师言：『吾当语汝，慎勿使人知，汝生此子，名曰阿育，是其人也。』夫人白言：『我闻此语，欢喜踊跃，若王闻者，于师所不生敬信，师今可还本住处；若子作王者，师当一切得吉利，尽形供养。』</p>
<p>「时，频头罗王边国德叉尸罗反。时，王语阿育：『汝将四兵众，平伐彼国。』王子去时，都不与兵甲。</p>
<p>「时，从者白王子言：『今往伐彼国，无有军仗。云何得平？』阿育言：『我若为王，善根果报者，兵甲自然来。』应发是语时，寻声地开，兵甲从地而出，即将四兵，往伐彼国。</p>
<p>「时，彼诸国民人闻阿育来，即平治道路，庄严城郭，执持吉瓶之水，及种种供养，奉迎王子，而作是言：『我等不反大王及阿育王子，然诸臣辈不利我等，我等是故背违圣化。』即以种种供养王子，请入城邑。平此国已，又使至伐佉沙国。</p>
<p>「时，彼二大力士为王平治道路，推诸山石。又复诸天宣令此国：『阿育当王此天下，汝等勿兴逆意。』彼国王即便降伏。如是，乃至平此天下，至于海际。</p>
<p>「时，修师摩王子出外游戏，又复遇逢一大臣，臣不修礼法，王子即使人打拍其身。大臣念言：『此王子未得王位，用性如是；若得王者，不可而当。又闻阿育得天下，得坏五百大臣，我等相与立阿育为王，领此天下。』</p>
<p>「又，德叉尸罗国反，诸臣共议：『令修师摩王子去。』王亦应可，即便往彼国，不能降伏。</p>
<p>「时，父王复得重疾，王语诸臣：『吾今欲立修师摩为王，令阿育往至彼国。』时，诸臣欲令阿育作王，以黄物涂阿育体及面手脚已，诸臣白王言：『阿育王子今得重疾。』诸臣<span class='corr'>即</span>便庄严阿育，将至王所：『今且立此子为王，我等后徐徐当立修师摩为王。』时，王闻此语，甚以不喜，忧愁不乐，默然不对。</p>
<p>「时，阿育心念口言：『我应正得王位者，诸天自然来，以水灌我顶，素繒繫首。』寻声诸天即以水灌阿育顶，素繒繫首。时，王见此相貌，极生愁恼，即便命终。</p>
<p>「阿育王如礼法殯葬父王已，即立阿[少/兔]楼陀为大臣。</p>
<p>「时，修师摩王子闻父崩背，今立阿育为王，心生不忍，即集诸兵，而来伐阿育。阿育王四门中，二门安二力士，第三门安大臣，自守东门。</p>
<p>「时，阿[少/兔]楼陀大臣机关木象，又作阿育王像，像即骑象，安置东门外。又作无烟火坑聚，以物覆之。修师摩既来到时，阿[少/兔]楼陀大臣语修师摩王子：『欲作王者，阿育在东门，可往伐之，能得此王者，自然得作王。』时，彼王子即趣东门，即堕火坑，便即死亡。</p>
<p>「尔时，有一大力士，名曰跋陀罗由陀，闻修师摩终亡，厌世，将无量眷属，于佛法中出家学道，加勤精进，逮得漏尽，成阿罗汉道。</p>
<p>「阿育王正法治化。时，诸臣辈我等共立阿育为王故，轻慢于王，不行君臣之礼，王亦自知诸臣轻慢于我。</p>
<p>「时，王语诸臣曰：『汝等可伐花果之树，植于刺棘。』诸臣答曰：『<span class='corr'>未</span>甞见闻却除华果而植刺树，而见除伐刺树而植果实。』乃至王三勅令伐，彼亦不从。</p>
<p>「尔时，国王忿诸大臣，即持利剑，杀五百大臣。又时，王将婇女眷属，出外园中游戏，见一无忧树，华极敷盛。王见已，此华树与我同名。心怀欢喜。王形体丑陋，皮肤麁澁，诸婇女辈，心不爱王，憎恶王故，以手毁折无忧华树。王从眠觉，见无忧树华狼藉在地，心生忿怒，繫诸婇女，以火烧杀。王行暴恶，故曰暴恶阿育王。</p>
<p>「时，阿[少/兔]楼陀大臣白王言：『王不应为是法。云何以手自杀人，诸臣婇女？王今当立屠杀之人，应有所杀，以付彼人。』王即宣教立屠杀者。彼有一山，名曰耆梨，中有一织师家。织师有一子，亦名耆梨，凶恶撾打繫缚小男小女，及捕水陆之生，乃至拒逆父母，是故世人传云凶恶耆梨子。</p>
<p>「时，王诸使语彼：『汝能为王斩诸凶人不？』彼答曰：『一切阎浮提有罪者，我能淨除，况复此一方？』</p>
<p>「时，诸使辈还启王言：『彼人已得凶恶者。』王言：『觅将来也！』诸使呼彼，彼答言：『小忍，先奉辞父母。』具说上事，父母言：『子不应行是事。』如是三勅，彼生不仁之心，即便杀父母已，然后乃至。</p>
<p>「诸使问曰：『何以经久不速来也？』时，彼凶恶具说上事。诸使者以是事具启王。王即勅彼：『我所有罪人，事应至死，汝当知之。』彼启王言：『为我作舍。』王乃至为其作舍屋室，极为端严，唯开一门，门亦极精严，于其中间，作治罪之法罗列，状如地狱，彼狱极为胜好。时，彼凶人启王言：『今从王乞愿，若人来入此中者，不复得出。』王答言：『如汝所启乞愿，当以与汝。』</p>
<p>「时，彼屠主往詣寺中，听诸比丘说地狱事。时，有比丘讲地狱经：『有众生生地狱者，地狱即执彼罪人，以热铁钳钳开其口，以热铁丸着其口中。次融铜灌口，次复铁斧斩截其体，次复杻械枷鏁检繫其身，次复火车鑪炭，次复铁鑊，次复灰河，次复刀山剑树。』具如天五使经所说。彼屠主具闻比丘说是诸事，开其住处，所作治罪之法如彼所说，案此法而治罪人。</p>
<p>「又一时，商主将其妇入于大海，入海时，妇便生子，名曰为海。如是在海十有餘年，採诸重宝，还到本乡，道中值五百贼，杀于商主，夺彼宝物。</p>
<p>「尔时，商主之子见父伤死，及失宝物，厌世间苦故，于如来法中出家学道，还其本土，游行诸国，次至巴连弗邑。过此夜已，晨朝着衣持鉢，入城次第乞食，误入屠杀舍中。</p>
<p>「时，彼比丘遥见舍里，见火车鑪炭等治诸众生，如地狱中，寻生恐怖，衣毛皆竪，便欲出门。时，凶恶即往，执彼比丘言：『入此中者，无有得出，汝今于此而死。』比丘闻其所说，心生悲毒，泣泪满目。凶主问曰：『汝云何如小儿啼？』</p>
<p>「尔时，比丘以偈答曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我不恐畏死，</div>
<div class="lg-cell">志愿求解脱，</div>
</div>
<!-- end of lg-row -->
<div class="lg-row">
<div class="lg-cell">所求不成果，</div>
<div class="lg-cell">是故我啼泣，</div>
</div>
<!-- end of lg-row -->
<div class="lg-row">
<div class="lg-cell">人身极难得，</div>
<div class="lg-cell">出家亦复然，</div>
</div>
<!-- end of lg-row -->
<div class="lg-row">
<div class="lg-cell">遇释师子王，</div>
<div class="lg-cell">自今不重覩。』</div>
</div><!-- end of lg --></div>
<p>「尔时，凶主语比丘曰：『汝今必死，何所忧恼？』比丘复以哀言答云：『乞我少时生命，可至一月。』彼凶不听。如是日数渐减，止于七日，彼即听许。</p>
<p>「时，此比丘知将死不久，勇猛精进，坐禪息心，终不能得道。至于七日，时，王宫内人有事至死，送付凶恶之人，令治其罪。凶主将是女人着臼中，以杵擣之，令成碎末。</p>
<p>「时，比丘见是事，极厌恶此身：『呜呼！苦哉！我不久亦当如是。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『呜呼大悲师，</div>
<div class="lg-cell">演说正妙法，</div>
</div>
<!-- end of lg-row -->
<div class="lg-row">
<div class="lg-cell">此身如聚沫，</div>
<div class="lg-cell">于义无有实。</div>
</div>
<!-- end of lg-row -->
<div class="lg-row">
<div class="lg-cell">向者美女色，</div>
<div class="lg-cell">今将何所在，</div>
</div>
<!-- end of lg-row -->
<div class="lg-row">
<div class="lg-cell">生死极可捨，</div>
<div class="lg-cell">愚人而贪着。</div>
</div>
<!-- end of lg-row -->
<div class="lg-row">
<div class="lg-cell">係心缘彼处，</div>
<div class="lg-cell">今当脱鏁木，</div>
</div>
<!-- end of lg-row -->
<div class="lg-row">
<div class="lg-cell">令度三有海，</div>
<div class="lg-cell">毕竟不复生。</div>
</div>
<!-- end of lg-row -->
<div class="lg-row">
<div class="lg-cell">如是勤方便，</div>
<div class="lg-cell">专精修佛法，</div>
</div>
<!-- end of lg-row -->
<div class="lg-row">
<div class="lg-cell">断除一切结，</div>
<div class="lg-cell">得成阿罗汉。』</div>
</div><!-- end of lg --></div>
<p>「时，彼凶恶人语此比丘：『期限已尽。』比丘问曰：『我不解尔之所说。』彼凶答曰：『先期七日，今既已满。』比丘以偈答曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我心得解脱，</div>
<div class="lg-cell">无明大黑闇，</div>
</div>
<!-- end of lg-row -->
<div class="lg-row">
<div class="lg-cell">断除诸有盖，</div>
<div class="lg-cell">以杀烦恼贼，</div>
</div>
<!-- end of lg-row -->
<div class="lg-row">
<div class="lg-cell">慧日今已出，</div>
<div class="lg-cell">鉴察心意识，</div>
</div>
<!-- end of lg-row -->
<div class="lg-row">
<div class="lg-cell">明了见生死，</div>
<div class="lg-cell">今者愍人时，</div>
</div>
<!-- end of lg-row -->
<div class="lg-row">
<div class="lg-cell">随顺修圣法，</div>
<div class="lg-cell">我今此身骸，</div>
</div>
<!-- end of lg-row -->
<div class="lg-row">
<div class="lg-cell">任尔之所为，</div>
<div class="lg-cell">无复有悋惜。』</div>
</div><!-- end of lg --></div>
<p>「尔时，彼凶主执彼比丘着铁鑊油中，足与薪火，火终不然，假使然者，或复不热。凶主见火不然，打拍使者，而自然火，火即猛盛；久久，开铁鑊盖，见彼比丘铁鑊中莲华上坐，生希有心，即启国王，王即便严驾，将无量众，来看比丘。</p>
<p>「时，彼比丘调伏时至，即身昇虚空，犹如鴈王，示种种变化，如偈所说。</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「王见是比丘，</div>
<div class="lg-cell">身昇在虚空，</div>
</div>
<!-- end of lg-row -->
<div class="lg-row">
<div class="lg-cell">心怀大欢喜，</div>
<div class="lg-cell">合掌观彼圣：</div>
</div><!-- end of lg --></div>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今有所白，</div>
<div class="lg-cell">意中所不解，</div>
</div>
<!-- end of lg-row -->
<div class="lg-row">
<div class="lg-cell">形体无异人，</div>
<div class="lg-cell">神通未曾有，</div>
</div>
<!-- end of lg-row -->
<div class="lg-row">
<div class="lg-cell">为我分别说，</div>
<div class="lg-cell">修习何等法，</div>
</div>
<!-- end of lg-row -->
<div class="lg-row">
<div class="lg-cell">令汝得清淨，</div>
<div class="lg-cell">为我广敷演，</div>
</div>
<!-- end of lg-row -->
<div class="lg-row">
<div class="lg-cell">令得胜妙法，</div>
<div class="lg-cell">我了法相已，</div>
</div>
<!-- end of lg-row -->
<div class="lg-row">
<div class="lg-cell">为汝作弟子，</div>
<div class="lg-cell">毕竟无有悔。』</div>
</div><!-- end of lg --></div>
<p>「时，彼比丘而作是念：『我今伏是王，多有所导，摄持佛法，当广分布如来舍利，安乐无量众生，于此阎浮提，尽令信三宝。』以是因缘故，自显其德。而向王说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我是佛弟子，</div>
<div class="lg-cell">逮得诸漏尽，</div>
</div>
<!-- end of lg-row -->
<div class="lg-row">
<div class="lg-cell">又复是佛子，</div>
<div class="lg-cell">不着一切有，</div>
</div>
<!-- end of lg-row -->
<div class="lg-row">
<div class="lg-cell">我今已调伏，</div>
<div class="lg-cell">无上两足尊，</div>
</div>
<!-- end of lg-row -->
<div class="lg-row">
<div class="lg-cell">息心得寂静，</div>
<div class="lg-cell">生死大恐怖，</div>
</div>
<!-- end of lg-row -->
<div class="lg-row">
<div class="lg-cell">我今悉得脱，</div>
<div class="lg-cell">有离三有缚，</div>
</div>
<!-- end of lg-row -->
<div class="lg-row">
<div class="lg-cell">如来圣法中，</div>
<div class="lg-cell">获得如是利。』</div>
</div><!-- end of lg --></div>
<p>「时，阿育王闻彼比丘所说，于佛所生大敬信，又白比丘言：『佛未灭度时，何所记说？』比丘答言：『佛记大王：「于我灭后，过百岁之时，于巴连弗邑，有三亿家，彼国有王，名曰阿育，当王此阎浮提，为转轮王，正法治化；又复<span class='corr'>广</span>布我舍利，于阎浮提立八万四千塔。」佛如是记大王。然大王今造此大地狱，杀害无量民人，王今宜应慈念一切众生，施其无畏，令得安隐，佛之所记大王者，王当如法修行。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『当行哀愍心，</div>
<div class="lg-cell">莫恼诸群生，</div>
</div>
<!-- end of lg-row -->
<div class="lg-row">
<div class="lg-cell">当修习佛法，</div>
<div class="lg-cell">广布佛舍利。』</div>
</div><!-- end of lg --></div>
<p>「时，彼阿育王于佛所极生敬信，合掌向比丘作礼：『我得大罪，今向比丘懺悔，我之所作甚为不可，愿为佛子，受我懺悔。捨心勿复责，我愚人今复归命。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今归依佛，</div>
<div class="lg-cell">无上胜妙法，</div>
</div>
<!-- end of lg-row -->
<div class="lg-row">
<div class="lg-cell">比丘诸众尊，</div>
<div class="lg-cell">我今尽命归，</div>
</div>
<!-- end of lg-row -->
<div class="lg-row">
<div class="lg-cell">我今当勇猛，</div>
<div class="lg-cell">奉受世尊勅，</div>
</div>
<!-- end of lg-row -->
<div class="lg-row">
<div class="lg-cell">于此阎浮提，</div>
<div class="lg-cell">普立诸佛塔，</div>
</div>
<!-- end of lg-row -->
<div class="lg-row">
<div class="lg-cell">种种诸供养，</div>
<div class="lg-cell">悬繒及幡幢，</div>
</div>
<!-- end of lg-row -->
<div class="lg-row">
<div class="lg-cell">庄严世尊塔，</div>
<div class="lg-cell">妙丽世希有。』</div>
</div><!-- end of lg --></div>
<p>「时，彼比丘度阿育王已，乘空而化。</p>
<p>「时，王从地狱出，凶主白王言：『王不复得去。』王曰：『汝今欲杀我耶？』彼曰：『如是。』王曰：『谁先入此中？』答曰：『我是。』王曰：『若然者，汝先应取死。』王即勅人，将此凶主着作胶舍里，以火烧之，又勅坏此地狱，施众生无畏。</p>
<p>「时，王欲建舍利塔，将四兵众，至王舍城，取阿闍世王佛塔中舍利，<span class='corr'>还</span>复修治此塔，与本无异。如是取七佛塔中舍利，至罗摩村中。时，诸龙王将是王入龙宫中，王从龙索舍利供养，龙即与之。王从彼而出，如偈所说：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『罗摩罗村中，</div>
<div class="lg-cell">所有诸佛塔，</div>
</div>
<!-- end of lg-row -->
<div class="lg-row">
<div class="lg-cell">龙王所奉事，</div>
<div class="lg-cell">守护而供养，</div>
</div>
<!-- end of lg-row -->
<div class="lg-row">
<div class="lg-cell">王从龙索分，</div>
<div class="lg-cell">诸龙开怀与，</div>
</div>
<!-- end of lg-row -->
<div class="lg-row">
<div class="lg-cell">即持此舍利，</div>
<div class="lg-cell">渐进于餘方。』</div>
</div><!-- end of lg --></div>
<p>「时，王作八万四千金、银、琉璃、颇梨篋，盛佛舍利；又作八万四千四宝瓶，以盛此篋，又作无量百千幡幢繖盖，使诸鬼神各持舍利供养之具，勅诸鬼神言：『于阎浮提，至于海际，城邑聚落满一亿家者，为世尊立舍利塔。』</p>
<p>「时，有国名着叉尸罗，三十六亿家，彼国人语鬼神言：『三十六篋舍利与我等，起立佛塔。』王作方便，国中人少者，令分与彼，令满家数，而立为塔。</p>
<p>「时，巴连弗邑有上座，名曰耶舍，王詣彼所，白上座曰：『我欲一日之中，立八万四千佛塔，遍此阎浮提，意愿如是。』如偈讚曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『大王名阿育，</div>
<div class="lg-cell">于先八塔中，</div>
</div>
<!-- end of lg-row -->
<div class="lg-row">
<div class="lg-cell">各取其舍利，</div>
<div class="lg-cell">于此阎浮提，</div>
</div>
<!-- end of lg-row -->
<div class="lg-row">
<div class="lg-cell">建立诸佛塔，</div>
<div class="lg-cell">八万及四千，</div>
</div>
<!-- end of lg-row -->
<div class="lg-row">
<div class="lg-cell">纵广殊妙胜，</div>
<div class="lg-cell">一日都使毕。』</div>
</div><!-- end of lg --></div>
<p>「时，彼上座白王言：『善哉！大王！剋后十五日月食时，令此阎浮提起诸佛塔。』如是乃至一日之中，立八万四千塔，世间民人，兴庆无量，共号名曰法阿育王。如偈讚曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『王圣种孔雀，</div>
<div class="lg-cell">安乐世间人，</div>
</div>
<!-- end of lg-row -->
<div class="lg-row">
<div class="lg-cell">于此阎浮提，</div>
<div class="lg-cell">建立胜妙塔，</div>
</div>
<!-- end of lg-row -->
<div class="lg-row">
<div class="lg-cell">本名为恶王，</div>
<div class="lg-cell">今造胜妙业，</div>
</div>
<!-- end of lg-row -->
<div class="lg-row">
<div class="lg-cell">共号名法王，</div>
<div class="lg-cell">相传至于后。』</div>
</div><!-- end of lg --></div>
<p>「王已建八万四千塔，欢喜踊跃，将诸群臣往詣鷄雀精舍，白耶舍上座曰：『更有比丘，佛所授记，当作佛事不？我当往詣彼所供养恭敬。』</p>
<p>「上座答曰：『佛临般涅槃时，降伏阿波罗龙王、陶师旃陀罗、瞿波梨龙。』詣摩偷罗国，告阿难曰：『于我般涅槃后，百世之中，当有长者，名瞿多，其子名曰优波崛多，当出家学道，无相佛教授于人，最为第一，当作佛事。』佛告阿难曰：『遥见彼山不？』阿难白佛：『见也。世尊！』佛告阿难：『此山名优留曼茶，是阿兰若处名那茶婆低，随顺寂静。而偈讚曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『优波崛比丘，</div>
<div class="lg-cell">教授最第一，</div>
</div>
<!-- end of lg-row -->
<div class="lg-row">
<div class="lg-cell">名闻振四方，</div>
<div class="lg-cell">最胜之所记，</div>
</div>
<!-- end of lg-row -->
<div class="lg-row">
<div class="lg-cell">于我灭度后，</div>
<div class="lg-cell">当得作佛事，</div>
</div>
<!-- end of lg-row -->
<div class="lg-row">
<div class="lg-cell">度诸众生类，</div>
<div class="lg-cell">其数无有限。』</div>
</div><!-- end of lg --></div>
<p>「时，王问上座曰：『尊者优波崛今已出世不？』上座答曰：『已出世，出家学道，降伏烦恼，是阿罗汉，共诸无量比丘眷属一万八千，住在优留曼茶山中阿兰若处，哀愍众生，如佛说淨妙法，度无量诸天及人，令入甘露城。』王闻已，欢喜踊跃，即勅群臣，速办严驾，将无量眷属往詣彼所，修敬供养优波崛多。</p>
<p>「时，臣白王言：『彼圣既在王国，宜当遣信奉迎之，彼自当来。』王答臣曰：『不宜遣信至彼所，应当自往，彼不宜来也。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝得金刚舌，</div>
<div class="lg-cell">那能不断坏，</div>
</div>
<!-- end of lg-row -->
<div class="lg-row">
<div class="lg-cell">諫我莫往彼，</div>
<div class="lg-cell">亲近田舍人。』</div>
</div><!-- end of lg --></div>
<p>「王即遣信，往彼尊者所言：『某日当来尊所。』时，尊者思惟：『若王来者，无量将从，受诸大苦，逼杀害微虫、聚落人民。』作是念已，答使者曰：『我当自往詣王所。』时，王闻尊者自来，欢喜踊跃，从摩偷罗至巴连弗邑，于其中间，开安舟航，于航悬诸幢盖。</p>
<p>「时，尊者优波崛愍念王故，将一万八千阿罗汉众，随于水道径至王国。时，国中人启王言：『尊者优波崛将一万八千比丘众来至。』</p>
<p>「王闻，大欢喜踊跃，即脱瓔珞，价直千万，而授与之。王将诸大臣眷属，即出往尊者所，<span class='corr'>即</span>为下食，五体投地，向彼作礼，长跪合掌，而作是言：『我今领此阎浮提，受于王位，不以为喜；今覩尊者，<span class='corr'>踊跃</span>无量，如来弟子，乃能如是，如覩于佛。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『寂灭已度世，</div>
<div class="lg-cell">汝今作佛事，</div>
</div>
<!-- end of lg-row -->
<div class="lg-row">
<div class="lg-cell">世间愚痴灭，</div>
<div class="lg-cell">如日照佛世，</div>
</div>
<!-- end of lg-row -->
<div class="lg-row">
<div class="lg-cell">为世作导师，</div>
<div class="lg-cell">说法中第一，</div>
</div>
<!-- end of lg-row -->
<div class="lg-row">
<div class="lg-cell">众生可依怙，</div>
<div class="lg-cell">我今大欢喜。』</div>
</div><!-- end of lg --></div>
<p>「时，王勅使者宣令国界：『尊者优波崛比丘今来此国。』如是唱言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『欲得富贵者，</div>
<div class="lg-cell">远离贫穷苦，</div>
</div>
<!-- end of lg-row -->
<div class="lg-row">
<div class="lg-cell">常处天上乐，</div>
<div class="lg-cell">解脱涅槃者，</div>
</div>
<!-- end of lg-row -->
<div class="lg-row">
<div class="lg-cell">当值优波崛，</div>
<div class="lg-cell">修敬今供养，</div>
</div>
<!-- end of lg-row -->
<div class="lg-row">
<div class="lg-cell">未见诸佛者，</div>
<div class="lg-cell">今覩优波崛。』</div>
</div><!-- end of lg --></div>
<p>「时，王严饰国界，平治道路，悬繒幡盖，烧香散华，及诸伎乐。举国人民皆出奉迎尊者优波崛，供养恭敬。</p>
<p>「尔时，尊者优波崛白王言：『大王！当以正法治化，哀愍众生，三宝难遇，于三宝中，常以供养恭敬，修念讚歎，广为人说。所以者何？如来、应供、等正觉知人见人，常为记说：「我之正法，寄在国王，及我比丘僧等。」』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『世雄人中尊，</div>
<div class="lg-cell">正胜妙大法，</div>
</div>
<!-- end of lg-row -->
<div class="lg-row">
<div class="lg-cell">寄付于大王，</div>
<div class="lg-cell">及我比丘僧。』</div>
</div><!-- end of lg --></div>
<p>「时，王白优波崛曰：『我已建正法。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我已造诸塔，</div>
<div class="lg-cell">庄严诸国界，</div>
</div>
<!-- end of lg-row -->
<div class="lg-row">
<div class="lg-cell">种种兴供养，</div>
<div class="lg-cell">幡幢及诸宝，</div>
</div>
<!-- end of lg-row -->
<div class="lg-row">
<div class="lg-cell">广布佛舍利，</div>
<div class="lg-cell">遍于阎浮提，</div>
</div>
<!-- end of lg-row -->
<div class="lg-row">
<div class="lg-cell">我兴如是福，</div>
<div class="lg-cell">意愿悉已满，</div>
</div>
<!-- end of lg-row -->
<div class="lg-row">
<div class="lg-cell">自身及妻儿，</div>
<div class="lg-cell">珍宝及此地，</div>
</div>
<!-- end of lg-row -->
<div class="lg-row">
<div class="lg-cell">今已悉捨施，</div>
<div class="lg-cell">供养贤圣塔。』</div>
</div><!-- end of lg --></div>
<p>「时，尊者优波崛讚王言：『善哉！善哉！大王应行如是法。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『捨身及财命，</div>
<div class="lg-cell">世世无所忧，</div>
</div>
<!-- end of lg-row -->
<div class="lg-row">
<div class="lg-cell">受福无有穷，</div>
<div class="lg-cell">必得无上觉。』</div>
</div><!-- end of lg --></div>
<p>「时，王请尊者优波崛入城，设种种座，请尊者就座，众僧令往鷄雀精舍。白尊者曰：『尊者颜貌端正，身体柔软，而我形体丑陋，肌肤麁澁。』</p>
<p>「尊者说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我行布施时，</div>
<div class="lg-cell">淨心好财物，</div>
</div>
<!-- end of lg-row -->
<div class="lg-row">
<div class="lg-cell">不如王行施，</div>
<div class="lg-cell">以沙施于佛。』</div>
</div><!-- end of lg --></div>
<p>「时，王以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我于童子时，</div>
<div class="lg-cell">布施于沙土，</div>
</div>
<!-- end of lg-row -->
<div class="lg-row">
<div class="lg-cell">今获果如是，</div>
<div class="lg-cell">何况餘妙施。』</div>
</div><!-- end of lg --></div>
<p>「尊者复以偈讚曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『快哉善大王，</div>
<div class="lg-cell">布施诸沙土，</div>
</div>
<!-- end of lg-row -->
<div class="lg-row">
<div class="lg-cell">无上福田中，</div>
<div class="lg-cell">植果无穷尽。』</div>
</div><!-- end of lg --></div>
<p>「时，阿育王告诸大臣：『我以沙布施于佛，获其果报如是。云何而不修敬于世尊？』王复白优波崛言：『尊者！示我佛所，说法、游行处所，当往供养礼拜，为诸后世众生摄受善根。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『示我佛说法，</div>
<div class="lg-cell">诸国及住处，</div>
</div>
<!-- end of lg-row -->
<div class="lg-row">
<div class="lg-cell">供养当修敬，</div>
<div class="lg-cell">为后众生故。』</div>
</div><!-- end of lg --></div>
<p>「尊者言：『善哉！善哉！大王能发妙愿，我当示王处所，为后众生。』</p>
<p>「时，王将四兵军众，及持种种供养香华、幡幢，及诸伎乐，便将尊者发去。尊者隆频林，此是如来生处，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如来初生处，</div>
<div class="lg-cell">生时行七步，</div>
</div>
<!-- end of lg-row -->
<div class="lg-row">
<div class="lg-cell">顾视诸四方，</div>
<div class="lg-cell">举手指天上，</div>
</div>
<!-- end of lg-row -->
<div class="lg-row">
<div class="lg-cell">我今最后生，</div>
<div class="lg-cell">当得无上道，</div>
</div>
<!-- end of lg-row -->
<div class="lg-row">
<div class="lg-cell">天上及于人，</div>
<div class="lg-cell">我为无上尊。』</div>
</div><!-- end of lg --></div>
<p>「时，王五体投地，供养礼拜，即立佛塔。尊者白王言：『大王欲见诸天见佛生时行七步处不？』王白言：『愿乐欲见。』</p>
<p>「时，尊者举手，指摩耶夫人所攀树枝，而告彼树神曰：『树神！今现，令王见之，生大欢喜。』寻声即见，住尊者边，而作是言：『何所教勅？我当奉行。』尊者语王言：『此神见佛生时。』</p>
<p>「王以偈问神曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝见严饰身，</div>
<div class="lg-cell">生时青莲华，</div>
</div>
<!-- end of lg-row -->
<div class="lg-row">
<div class="lg-cell">足行于七步，</div>
<div class="lg-cell">口中有所说。』</div>
</div><!-- end of lg --></div>
<p>「神以偈答曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我见相好身，</div>
<div class="lg-cell">生时二足尊，</div>
</div>
<!-- end of lg-row -->
<div class="lg-row">
<div class="lg-cell">举足行七步，</div>
<div class="lg-cell">口中有所说，</div>
</div>
<!-- end of lg-row -->
<div class="lg-row">
<div class="lg-cell">于诸天人中，</div>
<div class="lg-cell">我为无上尊。』</div>
</div><!-- end of lg --></div>
<p>「时，王问神言：『佛生有何瑞应？』神答言：『我不能宣说妙胜诸事，今略说少分：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『光明能彻照，</div>
<div class="lg-cell">身体具相好，</div>
</div>
<!-- end of lg-row -->
<div class="lg-row">
<div class="lg-cell">令人喜乐见，</div>
<div class="lg-cell">感动于天地。』</div>
</div><!-- end of lg --></div>
<p>「时，王闻神所说欢喜，施十万两珍宝而去。又将王入城里，语言：『此处菩萨现三十二相、八十种好，庄严其体紫磨金色。』时，王向此处作礼，兴种种供养。</p>
<p>「又将王至天寺中，语王言：『太子生时，令向彼神礼。时，诸神悉礼菩萨。时，诸民人为菩萨立名，今是天中天。』时，王复以种种供养。</p>
<p>「又将示处语王言：『此处父王以菩萨示诸婆罗门，瞻其相德。』王复种种供养。</p>
<p>「又示：『此处菩萨学堂，此处学乘象，此处学乘马、乘车、弓弩。如是学一切伎术处，此处是菩萨治身，此处菩萨六万夫人游戏处，此处菩萨见老、病、死人。此处菩萨坐阎浮提树下，坐禪得离欲，树影不离身，父王向其作礼。此处菩萨将百千天神，出城而去。此处菩萨脱瓔珞，与车匿遣马还国。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『菩萨于此处，</div>
<div class="lg-cell">脱瓔珞及冠，</div>
</div>
<!-- end of lg-row -->
<div class="lg-row">
<div class="lg-cell">授与于车匿，</div>
<div class="lg-cell">遣马还于国，</div>
</div>
<!-- end of lg-row -->
<div class="lg-row">
<div class="lg-cell">独行无有侣，</div>
<div class="lg-cell">便入学道山。』</div>
</div><!-- end of lg --></div>
<p>「『又此处菩萨从猎师，易袈裟衣，被此衣已，而为出家。此处是仙人所稽请处，此处瓶沙王与菩萨半国处，此处问优蓝弗仙人，此处菩萨六年苦行。』如偈所说：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『苦行于六年，</div>
<div class="lg-cell">极受诸苦恼，</div>
</div>
<!-- end of lg-row -->
<div class="lg-row">
<div class="lg-cell">知此非真道，</div>
<div class="lg-cell">弃捨所习行。』</div>
</div><!-- end of lg --></div>
<p>「此处二女奉菩萨乳糜，如偈所说：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『大圣于此中，</div>
<div class="lg-cell">受二女乳糜，</div>
</div>
<!-- end of lg-row -->
<div class="lg-row">
<div class="lg-cell">从此而起去，</div>
<div class="lg-cell">往詣菩提树。』</div>
</div><!-- end of lg --></div>
<p>「此处迦梨龙讚歎菩萨，如偈所说：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『此处迦梨龙，</div>
<div class="lg-cell">讚歎诸菩萨，</div>
</div>
<!-- end of lg-row -->
<div class="lg-row">
<div class="lg-cell">当随古时道，</div>
<div class="lg-cell">证无上妙果。』</div>
</div><!-- end of lg --></div>
<p>「时，王向尊者而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今欲见龙，</div>
<div class="lg-cell">彼龙见佛者，</div>
</div>
<!-- end of lg-row -->
<div class="lg-row">
<div class="lg-cell">从此趣菩提，</div>
<div class="lg-cell">证得胜妙果。』</div>
</div><!-- end of lg --></div>
<p>「时，尊者以手指龙宫，语曰：『迦梨龙王！汝以见佛，今当现身。』时，龙王寻声即出，住在尊前，合掌白言：『何所教勅？』时，尊者语王曰：『此龙王见佛，讚歎如来。』</p>
<p>「时，王合掌向龙，而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝见金刚身，</div>
<div class="lg-cell">我师无畴匹，</div>
</div>
<!-- end of lg-row -->
<div class="lg-row">
<div class="lg-cell">面如淨满月，</div>
<div class="lg-cell">为我说彼德，</div>
</div>
<!-- end of lg-row -->
<div class="lg-row">
<div class="lg-cell">十力之功德，</div>
<div class="lg-cell">往詣道场时。』</div>
</div><!-- end of lg --></div>
<p>「时，龙王以偈答曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今当演说，</div>
<div class="lg-cell">足践于地时，</div>
</div>
<!-- end of lg-row -->
<div class="lg-row">
<div class="lg-cell">大地六种动，</div>
<div class="lg-cell">光耀倍于日，</div>
</div>
<!-- end of lg-row -->
<div class="lg-row">
<div class="lg-cell">遍照三千界，</div>
<div class="lg-cell">而趣菩提树。』</div>
</div><!-- end of lg --></div>
<p>「时，王如是等处处种种供养，及立塔庙。</p>
<p>「时，尊者将王至道树下，语王曰：『此树，菩萨摩訶萨以慈悲三昧力破魔兵众，得阿耨多罗三藐三菩提。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『牟尼牛王尊，</div>
<div class="lg-cell">于此菩提树，</div>
</div>
<!-- end of lg-row -->
<div class="lg-row">
<div class="lg-cell">降伏恶魔军，</div>
<div class="lg-cell">得胜菩提果，</div>
</div>
<!-- end of lg-row -->
<div class="lg-row">
<div class="lg-cell">天人中特尊，</div>
<div class="lg-cell">无能与等者。』</div>
</div><!-- end of lg --></div>
<p>「时，王捨无量珍宝，种种供养，及起大塔庙。</p>
<p>「此处四天王各持一鉢，奉上于佛，合为一鉢。此处于贾客兄弟所受诸饭食。此处如来詣波罗奈国时，阿时婆外道问佛。此处仙人园鹿野苑，如来于中为五比丘三转十二行法轮。而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『此处鹿野苑，</div>
<div class="lg-cell">如来转法轮，</div>
</div>
<!-- end of lg-row -->
<div class="lg-row">
<div class="lg-cell">三转十二行，</div>
<div class="lg-cell">五人得道迹。』</div>
</div><!-- end of lg --></div>
<p>「时，王于是处兴种种供养，及立塔庙。</p>
<p>「此处如来度优楼频螺迦叶等仙人为道。此处如来为瓶沙王说法，王得见諦，及无量民人、诸天得道。此处如来为天帝释说法，帝释及八万诸天得道。此处如来示大神力，种种变化。此处如来至天上，为母说法，将无量天众，下于人间。</p>
<p>「王复种种供养，及立塔庙。</p>
<p>「时，尊者语阿育王，至鸠尸那竭国，言：『此处如来具足作佛事毕，于无餘般涅槃而般涅槃。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『度脱诸天人，</div>
<div class="lg-cell">修罗龙夜叉，</div>
</div>
<!-- end of lg-row -->
<div class="lg-row">
<div class="lg-cell">建立无尽法，</div>
<div class="lg-cell">佛事既已终。</div>
</div>
<!-- end of lg-row -->
<div class="lg-row">
<div class="lg-cell">于有得寂灭，</div>
<div class="lg-cell">大悲入涅槃，</div>
</div>
<!-- end of lg-row -->
<div class="lg-row">
<div class="lg-cell">如薪尽火灭，</div>
<div class="lg-cell">毕竟得常住。』</div>
</div><!-- end of lg --></div>
<p>「时，王闻是语，忧恼迷闷擗地。时，诸臣辈以水洗心面，良久得穌，啼泣涕零。如是乃至兴种种供养，立大塔庙。</p>
<p>「时，王复白尊者曰：『我意愿欲得见佛诸大弟子佛之所记者，欲供养彼舍利，愿为示之。』时，尊者白王言：『善哉！善哉！大王能发如是妙心。』</p>
<p>「时，尊者将王至舍卫国，入祇桓精舍，以手指塔：『此是尊者舍利弗塔，王当供养。』王曰：『彼有何功德？』尊者曰：『是第二法王，随转法轮。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『一切众生智，</div>
<div class="lg-cell">比于舍利弗，</div>
</div>
<!-- end of lg-row -->
<div class="lg-row">
<div class="lg-cell">十六之一分，</div>
<div class="lg-cell">以除如来智。</div>
</div>
<!-- end of lg-row -->
<div class="lg-row">
<div class="lg-cell">如来转法轮，</div>
<div class="lg-cell">是则能随转，</div>
</div>
<!-- end of lg-row -->
<div class="lg-row">
<div class="lg-cell">彼有无量德，</div>
<div class="lg-cell">谁复能宣说。』</div>
</div><!-- end of lg --></div>
<p>「时，王生大欢喜，捨十万两珍宝，供养其塔，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我礼舍利弗，</div>
<div class="lg-cell">解脱诸恐怖，</div>
</div>
<!-- end of lg-row -->
<div class="lg-row">
<div class="lg-cell">名称普于世，</div>
<div class="lg-cell">智慧无有等。』</div>
</div><!-- end of lg --></div>
<p>「次，复示大目揵连塔：『王应供养此塔。』</p>
<p>「王复问曰：『彼有何功德？』尊者答曰：『是神足第一，以足指践地，地即震动，至于天宫，降伏难陀跋难陀龙王。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『以足指动地，</div>
<div class="lg-cell">至于帝释宫，</div>
</div>
<!-- end of lg-row -->
<div class="lg-row">
<div class="lg-cell">神足无与等，</div>
<div class="lg-cell">谁能尽宣说？</div>
</div>
<!-- end of lg-row -->
<div class="lg-row">
<div class="lg-cell">二龙王凶暴，</div>
<div class="lg-cell">见者莫不怖，</div>
</div>
<!-- end of lg-row -->
<div class="lg-row">
<div class="lg-cell">彼于神足力，</div>
<div class="lg-cell">降伏息瞋恚。』</div>
</div><!-- end of lg --></div>
<p>「时，王捨十万两珍宝，供养此塔，以偈讚曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『神足中第一，</div>
<div class="lg-cell">离于老病死，</div>
</div>
<!-- end of lg-row -->
<div class="lg-row">
<div class="lg-cell">有如是功德，</div>
<div class="lg-cell">今礼目揵连。』</div>
</div><!-- end of lg --></div>
<p>「次，复示摩訶迦叶塔，语王言：『此是摩訶迦叶塔，应当供养。』王问曰：『彼有何功德？』答曰：『彼少欲知足，头陀第一，如来施以半座及僧伽梨衣，愍念众生，兴立正法。』即说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『功德田第一，</div>
<div class="lg-cell">愍念贫穷类，</div>
</div>
<!-- end of lg-row -->
<div class="lg-row">
<div class="lg-cell">着佛僧伽梨，</div>
<div class="lg-cell">能建于正法，</div>
</div>
<!-- end of lg-row -->
<div class="lg-row">
<div class="lg-cell">彼有如是德，</div>
<div class="lg-cell">谁能具宣说。』</div>
</div><!-- end of lg --></div>
<p>「时，王捨十万两珍宝，供养是塔，以偈讚曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『常乐于寂静，</div>
<div class="lg-cell">依止林藪间，</div>
</div>
<!-- end of lg-row -->
<div class="lg-row">
<div class="lg-cell">少欲知足富，</div>
<div class="lg-cell">今礼大迦叶。』</div>
</div><!-- end of lg --></div>
<p>「次，复示尊者薄拘罗塔：『此是薄拘罗塔，应当供养。』王问曰：『彼有何功德？』尊者答曰：『彼无病第一，乃至不为人说一句法，寂然无言。』王曰：『以一钱供养。』诸臣白王：『功德既等，何故于此供养一钱？』王告之曰：『听吾所说：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『虽除无明痴，</div>
<div class="lg-cell">智慧能鉴察，</div>
</div>
<!-- end of lg-row -->
<div class="lg-row">
<div class="lg-cell">虽有薄拘名，</div>
<div class="lg-cell">于世何所益？』</div>
</div><!-- end of lg --></div>
<p>「时，彼一钱还来至王所。时，大臣辈见是希有事，异口同音讚彼：『呜呼！尊者！少欲知足，乃至不须一钱。』</p>
<p>「复示阿难塔，语王言：『此是阿难塔，应当供养。』王曰：『彼有何功德？』答曰：『此人是侍佛者，多闻第一，<span class='corr'>撰</span>集佛经。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『奉持牟尼鉢，</div>
<div class="lg-cell">念至能决断，</div>
</div>
<!-- end of lg-row -->
<div class="lg-row">
<div class="lg-cell">多闻之大海，</div>
<div class="lg-cell">辩才柔软音，</div>
</div>
<!-- end of lg-row -->
<div class="lg-row">
<div class="lg-cell">能悦天人众，</div>
<div class="lg-cell">善知三佛心，</div>
</div>
<!-- end of lg-row -->
<div class="lg-row">
<div class="lg-cell">一切悉明了，</div>
<div class="lg-cell">功德之宝篋。</div>
</div>
<!-- end of lg-row -->
<div class="lg-row">
<div class="lg-cell">最胜所称歎，</div>
<div class="lg-cell">降伏烦恼諍，</div>
</div>
<!-- end of lg-row -->
<div class="lg-row">
<div class="lg-cell">如是等功德，</div>
<div class="lg-cell">应当修供养。』</div>
</div><!-- end of lg --></div>
<p>「王即捨百亿两珍宝，而供养其塔。</p>
<p>「时，诸臣白王言：『何故于此布施供养皆悉胜前？』王曰：『听吾所说心中所以：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如来之体身，</div>
<div class="lg-cell">法身性清淨，</div>
</div>
<!-- end of lg-row -->
<div class="lg-row">
<div class="lg-cell">彼悉能奉持，</div>
<div class="lg-cell">是故供养胜。</div>
</div>
<!-- end of lg-row -->
<div class="lg-row">
<div class="lg-cell">法灯常存世，</div>
<div class="lg-cell">灭此愚痴冥，</div>
</div>
<!-- end of lg-row -->
<div class="lg-row">
<div class="lg-cell">皆由从彼来，</div>
<div class="lg-cell">是故供养胜。</div>
</div>
<!-- end of lg-row -->
<div class="lg-row">
<div class="lg-cell">如大海之水，</div>
<div class="lg-cell">牛迹所不容，</div>
</div>
<!-- end of lg-row -->
<div class="lg-row">
<div class="lg-cell">如是佛智海，</div>
<div class="lg-cell">餘人不能持。</div>
</div>
<!-- end of lg-row -->
<div class="lg-row">
<div class="lg-cell">唯有阿难尊，</div>
<div class="lg-cell">一闻悉受持，</div>
</div>
<!-- end of lg-row -->
<div class="lg-row">
<div class="lg-cell">终无忘失时，</div>
<div class="lg-cell">是故供养胜。』</div>
</div><!-- end of lg --></div>
<p>「尔时，王如是种种供养，向尊者合掌，而作是言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今受此形，</div>
<div class="lg-cell">不复负此身，</div>
</div>
<!-- end of lg-row -->
<div class="lg-row">
<div class="lg-cell">修无量功德，</div>
<div class="lg-cell">今为人中主，</div>
</div>
<!-- end of lg-row -->
<div class="lg-row">
<div class="lg-cell">我今取坚实，</div>
<div class="lg-cell">造立诸塔庙，</div>
</div>
<!-- end of lg-row -->
<div class="lg-row">
<div class="lg-cell">庄严在于世，</div>
<div class="lg-cell">如星庄严月，</div>
</div>
<!-- end of lg-row -->
<div class="lg-row">
<div class="lg-cell">奉佛弟子法，</div>
<div class="lg-cell">应行诸礼节，</div>
</div>
<!-- end of lg-row -->
<div class="lg-row">
<div class="lg-cell">我今悉已作，</div>
<div class="lg-cell">稽首尊者足，</div>
</div>
<!-- end of lg-row -->
<div class="lg-row">
<div class="lg-cell">蒙尊者恩力，</div>
<div class="lg-cell">今见胜妙事，</div>
</div>
<!-- end of lg-row -->
<div class="lg-row">
<div class="lg-cell">快获大善利，</div>
<div class="lg-cell">从是分别法。』</div>
</div><!-- end of lg --></div>
<p>「尔时，王供养上种种事，恒偏至菩提道场树。此树下如来得阿耨多罗三藐三菩提，世间希有珍宝供养之事，供养菩提树。</p>
<p>「时，王夫人名曰低舍罗絺多，夫人作是念：『王极爱念于我，我亦念王，王今捨我去，持诸珍宝至菩提树间。我今当作方便杀是菩提树，树既枯死，叶便凋落，王当不复往，彼可与我常相娱乐。』即唤呪师，语呪师言：『汝能杀菩提树不？』彼答曰：『能，与我千两金。』</p>
<p>「时，夫人即与千两金钱。呪师往菩提树间，以呪呪树以綖繫树。时，树渐渐枯死，叶即萎落，未即枯死，其叶凋落。白夫人曰：『复应以热乳浇树，乃可令枯。』夫人白王：『我今欲以乳供养菩提树。』王曰：『随卿意耶！』如是乃至以热乳浇之，树即枯燥。</p>
<p>「时，诸夫人白王言：『菩提树忽然枯死，叶叶变落。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如来所依树，</div>
<div class="lg-cell">名曰菩提者，</div>
</div>
<!-- end of lg-row -->
<div class="lg-row">
<div class="lg-cell">于是得正觉，</div>
<div class="lg-cell">具足一切智，</div>
</div>
<!-- end of lg-row -->
<div class="lg-row">
<div class="lg-cell">大王今当知，</div>
<div class="lg-cell">是树今枯死，</div>
</div>
<!-- end of lg-row -->
<div class="lg-row">
<div class="lg-cell">叶色亦变异，</div>
<div class="lg-cell">不知何以故。』</div>
</div><!-- end of lg --></div>
<p>「时，王闻是语，即迷闷擗地，诸人辈以水浇王心面，良久而穌，即便泣泪言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我见菩提树，</div>
<div class="lg-cell">便见于如来，</div>
</div>
<!-- end of lg-row -->
<div class="lg-row">
<div class="lg-cell">今闻彼树死，</div>
<div class="lg-cell">我今亦随没。』</div>
</div><!-- end of lg --></div>
<p>「时，彼夫人见王忧愁不乐，而白王言：『主勿忧恼，我当喜悦王心。』王曰：『若无彼树，我命亦无。如来于彼树得阿耨多罗三藐三菩提，彼树既无，我何用活耶？』</p>
<p>「夫人闻王决定语，还复以冷乳灌菩提树下，彼树寻复更生。王闻以乳溉灌树还得生，日日送千瓮乳溉灌其本，树还复如先。诸夫人辈白王言：『菩提树今复如先，无复有异。』</p>
<p>「时，王闻已，即生欢喜，詣菩提树下，覩于菩提树，目不暂捨，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『诸王所未作，</div>
<div class="lg-cell">瓶沙持国者，</div>
</div>
<!-- end of lg-row -->
<div class="lg-row">
<div class="lg-cell">我今应供养，</div>
<div class="lg-cell">我今浴菩提。</div>
</div>
<!-- end of lg-row -->
<div class="lg-row">
<div class="lg-cell">诸乳及香水，</div>
<div class="lg-cell">华香及涂香，</div>
</div>
<!-- end of lg-row -->
<div class="lg-row">
<div class="lg-cell">当复供养僧，</div>
<div class="lg-cell">贤圣五部众。』</div>
</div><!-- end of lg --></div>
<p>「时，王各办四宝瓮，金、银、琉璃、颇梨，盛诸香乳，及诸香汤，持种种饮食，幡幢、宝盖各有千种，及种种花香伎乐，受持八支斋布萨，着白淨衣服，执持香鑪，在于殿上，向四方作礼，心念口言：『如来贤圣弟子在诸方者，怜愍我故，受我供养。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如来贤圣子，</div>
<div class="lg-cell">正顺寂诸根，</div>
</div>
<!-- end of lg-row -->
<div class="lg-row">
<div class="lg-cell">离诸三界欲，</div>
<div class="lg-cell">诸天应供养，</div>
</div>
<!-- end of lg-row -->
<div class="lg-row">
<div class="lg-cell">今当悉来集，</div>
<div class="lg-cell">受我微心惠，</div>
</div>
<!-- end of lg-row -->
<div class="lg-row">
<div class="lg-cell">哀愍副我意，</div>
<div class="lg-cell">令法种增长，</div>
</div>
<!-- end of lg-row -->
<div class="lg-row">
<div class="lg-cell">常乐于寂止，</div>
<div class="lg-cell">解脱诸所着，</div>
</div>
<!-- end of lg-row -->
<div class="lg-row">
<div class="lg-cell">如来之真子，</div>
<div class="lg-cell">从法而化生，</div>
</div>
<!-- end of lg-row -->
<div class="lg-row">
<div class="lg-cell">诸天所供养，</div>
<div class="lg-cell">哀愍于我故，</div>
</div>
<!-- end of lg-row -->
<div class="lg-row">
<div class="lg-cell">今当悉来集，</div>
<div class="lg-cell">副我之微意，</div>
</div>
<!-- end of lg-row -->
<div class="lg-row">
<div class="lg-cell">诸圣在处处，</div>
<div class="lg-cell">罽宾多波婆，</div>
</div>
<!-- end of lg-row -->
<div class="lg-row">
<div class="lg-cell">大林离波多，</div>
<div class="lg-cell">阿耨大池边，</div>
</div>
<!-- end of lg-row -->
<div class="lg-row">
<div class="lg-cell">江河山藪间，</div>
<div class="lg-cell">如是一切处，</div>
</div>
<!-- end of lg-row -->
<div class="lg-row">
<div class="lg-cell">诸圣在中者，</div>
<div class="lg-cell">今当悉来集，</div>
</div>
<!-- end of lg-row -->
<div class="lg-row">
<div class="lg-cell">哀愍于我故，</div>
<div class="lg-cell">副我之微意，</div>
</div>
<!-- end of lg-row -->
<div class="lg-row">
<div class="lg-cell">又在于天上，</div>
<div class="lg-cell">尸梨沙宫殿，</div>
</div>
<!-- end of lg-row -->
<div class="lg-row">
<div class="lg-cell">香山石室中，</div>
<div class="lg-cell">神通具足者，</div>
</div>
<!-- end of lg-row -->
<div class="lg-row">
<div class="lg-cell">今当悉来集，</div>
<div class="lg-cell">哀愍于我故。』</div>
</div><!-- end of lg --></div>
<p>「时，王如是语时，三十万比丘悉来集。彼大众中十万是阿罗汉，二十万是学人及凡夫比丘，上座之座无人坐。</p>
<p>「时，王问诸比丘：『上座之座，云何而无人坐？』时，彼大众中有一比丘，名曰耶舍，是大阿罗汉，具足六通，白王言：『此座，上座之座，餘者岂敢于中而坐？』</p>
<p>「王复问曰：『于尊者所，更有上座耶？』尊者答曰：『更有上座，大王！佛之所说，名曰宾头卢，是上座，应坐此处。』</p>
<p>「王大欢喜，而作是言：『于中有比丘见佛者不？』尊者答曰：『有也，大王！宾头卢者，犹故在世。』</p>
<p>「王复白曰：『可得见彼比丘不？』尊者曰：『大王！不久当见，寻当来至。』</p>
<p>「时，王生大欢喜，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今快得利，</div>
<div class="lg-cell">摄受于我故，</div>
</div>
<!-- end of lg-row -->
<div class="lg-row">
<div class="lg-cell">令我自目见，</div>
<div class="lg-cell">尊者宾头卢。』</div>
</div><!-- end of lg --></div>
<p>「时，尊者宾头卢将无量阿罗汉，次第相随。譬如鴈王乘虚而来，在于上座处坐。诸比丘僧各修礼敬，次第而坐。</p>
<p>「时，王见尊者宾头卢头髮皓白，辟支佛体，头面礼足，长跪合掌，覩尊者颜貌，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我今之王位，</div>
<div class="lg-cell">统领阎浮提，</div>
</div>
<!-- end of lg-row -->
<div class="lg-row">
<div class="lg-cell">不以为欢喜，</div>
<div class="lg-cell">今得见尊者，</div>
</div>
<!-- end of lg-row -->
<div class="lg-row">
<div class="lg-cell">我今见尊者，</div>
<div class="lg-cell">便是见生佛，</div>
</div>
<!-- end of lg-row -->
<div class="lg-row">
<div class="lg-cell">心怀大踊跃，</div>
<div class="lg-cell">胜见于王位。』</div>
</div><!-- end of lg --></div>
<p>「复白尊者曰：『尊者见世尊耶？三界所尊仰。』</p>
<p>「时，尊者宾头卢以手举眉毛，视王而言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我见于如来，</div>
<div class="lg-cell">于世无譬类，</div>
</div>
<!-- end of lg-row -->
<div class="lg-row">
<div class="lg-cell">身作黄金色，</div>
<div class="lg-cell">三十二相好，</div>
</div>
<!-- end of lg-row -->
<div class="lg-row">
<div class="lg-cell">面如淨满月，</div>
<div class="lg-cell">梵音声柔软，</div>
</div>
<!-- end of lg-row -->
<div class="lg-row">
<div class="lg-cell">伏诸烦恼諍，</div>
<div class="lg-cell">常处于寂灭。』</div>
</div><!-- end of lg --></div>
<p>「王复问曰：『尊者何处见佛？』尊者曰：『如来将五百阿罗汉，俱初在王舍城安居，我尔时亦复在中。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『大牟尼世尊，</div>
<div class="lg-cell">离欲相围遶，</div>
</div>
<!-- end of lg-row -->
<div class="lg-row">
<div class="lg-cell">在于王舍城，</div>
<div class="lg-cell">结于夏三月。</div>
</div>
<!-- end of lg-row -->
<div class="lg-row">
<div class="lg-cell">我时在彼众，</div>
<div class="lg-cell">恒住如来边，</div>
</div>
<!-- end of lg-row -->
<div class="lg-row">
<div class="lg-cell">大王今当知，</div>
<div class="lg-cell">我目见真佛。』</div>
</div><!-- end of lg --></div>
<p>「『又复，佛住舍卫国时，如来大作神力，种种变化，作诸佛形，满在诸方，乃至阿迦尼吒天，我尔时亦在于中，见如来种种变化神通之相。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如来神通力，</div>
<div class="lg-cell">降伏诸外道，</div>
</div>
<!-- end of lg-row -->
<div class="lg-row">
<div class="lg-cell">佛游于十方，</div>
<div class="lg-cell">我亲见彼相。』</div>
</div><!-- end of lg --></div>
<p>「『又复，如来在天上与母说法时，我亦在于中；与母说法竟，将诸天众从天上来，下僧迦奢国。时，我见此二事。天人受福乐，优波罗比丘尼化作转轮圣王，将无量眷属，乘空而来，詣世尊所，我亦见此。』而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『如来在天上，</div>
<div class="lg-cell">于彼结夏坐，</div>
</div>
<!-- end of lg-row -->
<div class="lg-row">
<div class="lg-cell">我亦在于中，</div>
<div class="lg-cell">牟尼之眷属。』</div>
</div><!-- end of lg --></div>
<p>「『又复，世尊住舍卫国，五百阿罗汉俱。时，给孤独长者女适在于富楼那跋陀那国。时，彼女请佛及比丘僧。时，诸比丘各乘空而往彼，我尔时以神力合大山，往彼受请。时，世尊责我：「汝那得现神足如是？我今罚汝，常在于世，不得取涅槃，护持我正法，勿令灭也。」』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『世尊受彼请，</div>
<div class="lg-cell">五百比丘俱，</div>
</div>
<!-- end of lg-row -->
<div class="lg-row">
<div class="lg-cell">时我以神力，</div>
<div class="lg-cell">挑大山而去，</div>
</div>
<!-- end of lg-row -->
<div class="lg-row">
<div class="lg-cell">世尊责罚我，</div>
<div class="lg-cell">住世未灭度，</div>
</div>
<!-- end of lg-row -->
<div class="lg-row">
<div class="lg-cell">护持我正法，</div>
<div class="lg-cell">勿令法没尽。』</div>
</div><!-- end of lg --></div>
<p>「『又复，如来将诸比丘僧入城乞食。时，王共二童子沙土中戏，逢见佛来，捧于尘沙，奉上于佛。时，世尊记彼童子：「于我灭度百岁之后，此童子于巴连弗邑当受王位，领阎浮提，名曰阿育。当广布我舍利，一日之中，当造八万四千塔。」今王身是也。我尔时亦在于中。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『王于童子时，</div>
<div class="lg-cell">以沙奉上佛，</div>
</div>
<!-- end of lg-row -->
<div class="lg-row">
<div class="lg-cell">佛记于王时，</div>
<div class="lg-cell">我亦亲在中。』</div>
</div><!-- end of lg --></div>
<p>「时，王白尊者曰：『尊者今住在何处？』尊者答王曰：『在于北山，山名揵陀摩罗，共诸同梵行僧。』</p>
<p>「王复问曰：『有几眷属？』尊者答：『六万阿罗汉比丘。』尊者曰：『王何须多问？今当施设供养于僧。食竟，使王欢喜。』王言：『如是，尊者！然我今先当供养佛念所觉菩提之树，然后香美饮食施设于僧。』勅诸群臣，唱令国界：『王今捨十万两金布施众僧，千瓮香汤溉灌菩提树，集诸五众。』</p>
<p>「时，王子名曰拘那罗，在王右边，举二指而不言说，意欲二倍供养。大众见之，皆尽发笑，王亦发笑，而语言：『呜呼！王子！乃有增益功德供养。』</p>
<p>「王复言：『我复以三十万两金供养众僧，复加千瓮香汤，洗浴菩提树。』时，王子复举四指，意在四倍。</p>
<p>「时，王瞋恚，语臣曰：『谁教王子作是事，与我兴竞？』臣启王言：『谁敢与王兴竞？然王子聪慧利根，增益功德，故作是事耳！』</p>
<p>「时，王右顾视王子，白上座曰：『除我库藏之物，餘一切物，阎浮提夫人、婇女、诸臣、眷属，及我拘那罗子，皆悉布施贤圣众僧，唱令国界，集诸五众。』而说偈曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『除王库藏物，</div>
<div class="lg-cell">夫人及婇女，</div>
</div>
<!-- end of lg-row -->
<div class="lg-row">
<div class="lg-cell">臣民一切众，</div>
<div class="lg-cell">布施贤圣僧，</div>
</div>
<!-- end of lg-row -->
<div class="lg-row">
<div class="lg-cell">我身及王子，</div>
<div class="lg-cell">亦复悉捨与。』</div>
</div><!-- end of lg --></div>
<p>「时，王、上座及比丘僧，以瓮香汤洗浴菩提树。</p>
<p>「时，菩提树倍复严好，增长茂盛，以偈颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『王浴菩提树，</div>
<div class="lg-cell">无上之所觉，</div>
</div>
<!-- end of lg-row -->
<div class="lg-row">
<div class="lg-cell">树增于茂盛，</div>
<div class="lg-cell">柯条叶柔软。』</div>
</div><!-- end of lg --></div>
<p>「时，王及诸群臣生大欢喜。</p>
<p>「时，王洗浴菩提树已，次复供养众僧。时，彼上座耶舍语王言：『大王！今大有比丘僧集，当发淳信心供养。』时，王从上至下，自手供养。</p>
<p>「时，彼有二沙弥，得食已，各以[麸-夫+少]团欢喜丸，更互相掷。王见即笑而言：『此沙弥作小儿戏。』供养訖已，王还上座前立。上座语王言：『王莫生不信敬心。』王答上座：『无有不敬心，然见二沙弥作小儿戏，如世间小儿，以土团更互相掷。如是二沙弥以[麸-夫+少]团、以欢喜丸，更互相掷。』上座白王言：『彼二沙弥是俱解脱阿罗汉，更相奉食。』王闻是已，增其信心，而作是念：『此二沙弥能展转相施，我今亦当于一切僧人施绢、劫贝。』</p>
<p>「时，二沙弥知王心所念，二沙弥共相谓言：『令王倍增敬信。』一沙弥持鑊授与王，一沙弥授以染草。王问彼沙弥：『用作何等？』二沙弥白王言：『王因我故，施与众僧绢及劫贝，我欲令大王染成其色，施与众僧。』</p>
<p>「时，王作是念：『我虽心念，口未发言。此二达士得他心智，而知我心。』王即稽首敬礼众僧，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『孔雀之族姓，</div>
<div class="lg-cell">内外亲眷属，</div>
</div>
<!-- end of lg-row -->
<div class="lg-row">
<div class="lg-cell">因此惠施故，</div>
<div class="lg-cell">悉皆获大利，</div>
</div>
<!-- end of lg-row -->
<div class="lg-row">
<div class="lg-cell">遭值良福田，</div>
<div class="lg-cell">欢喜应时施。』</div>
</div><!-- end of lg --></div>
<p>「时，王语沙弥言：『我因汝等施僧衣，施僧衣已，复以三衣并四亿万两珍宝，<span class='corr'></span>嚫五部众；嚫愿已，复以四十亿万两珍宝，赎取阎浮提宫人、婇女，及太子、群臣。』</p>
<p>「阿育王所作功德，无量如是。」</p>
<p class='juan'>杂阿含经卷第二十三</p></div></div>
</div><!-- end of div[@id='body'] -->
</body></html>
