<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu435' />杂阿含经卷第十六<p class="byline">宋天竺三藏求那跋陀罗译</p>杂因诵第三品之四</p><a id='mulu436' />
<div class='div-jing'><a id='mulu437' />
<p class='h2'>（四〇七）</p>
<p>如是我闻：</p>
<p>一时，佛住王舍城迦兰陀竹园。时，有众多比丘集于食堂，思惟世间而思惟。</p>
<p>尔时，世尊知诸比丘心之所念，往詣食堂，敷座而坐，告诸比丘：「汝等比丘慎莫思惟世间思惟。所以者何？世间思惟非义饶益，非法饶益，非梵行饶益，非智、非觉，不顺涅槃。汝等当正思惟：『此苦圣諦、此苦集圣諦、此苦灭圣諦、此苦灭道迹圣諦。』所以者何？如此思惟则义饶益、法饶益、梵行饶益，正智、正觉、正向涅槃。</p>
<p>「过去世时，有一士夫出王舍城，于拘絺罗池侧正坐思惟——世间思惟。当思惟时，见四种军——象军、马军、车军、步军，无量无数，皆悉入于一藕孔中。见已，作是念：『我狂失性，世间所无，而今见之。』尔时，去池不远，更有大众一处聚集。时，彼士夫詣大众所语言：『诸人，我今发狂，我今失性，世间所无，而我今见，如上广说。』时，彼大众皆谓士夫狂发失性，世间所无，而彼见之。」</p>
<p>佛告比丘：「然彼士夫非狂失性，所见真实。所以者何？尔时，去拘絺罗池不远，有诸天阿修罗兴四种军，战于空中。时，诸天得胜，阿修罗军败，退入彼池一藕孔中。是故，比丘！汝等慎莫思惟世间。所以者何？世间思惟非义饶益，非法饶益，非梵行饶益，非智、非觉，非正向涅槃，当思惟四圣諦。何等为四？苦圣諦、苦集圣諦、苦灭圣諦、苦灭道迹圣諦。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu438' />
<p class='h2'>（四〇八）</p>
<p>如是我闻：</p>
<p>一时，佛住王舍城迦兰陀竹园。</p>
<p>时，有众多比丘集于食堂，作如是论，或谓世间有常，或谓世间无常、世间有常无常、世间非有常非无常，世间有边、世间无边、世间有边无边、世间非有边非无边，是命是身、命异身异，如来死后有、如来死后无、如来死后有无、如来死后非有非无。</p>
<p>尔时，世尊一处坐禪，以天耳闻诸比丘集于食堂论议之声。闻已，往詣食堂，于大众前敷座而坐，告诸比丘：「汝等比丘众多聚集，何所言说？」</p>
<p>时，诸比丘白佛言：「世尊！我等众多比丘集此食堂，作如是论，或说有常，或说无常……」如上广说。</p>
<p>佛告比丘：「汝等莫作如是论议。所以者何？如此论者，非义饶益，非法饶益，非梵行饶益，非智、非正觉，非正向涅槃。汝等比丘应如是论议：『此苦圣諦、此苦集圣諦、此苦灭圣諦、此苦灭道迹圣諦。』所以者何？如是论议，是义饶益、法饶益、梵行饶益、正智、正觉、正向涅槃。是故，比丘！于四圣諦未无间等，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu439' />
<p class='h2'>（四〇九）</p>
<p>如是我闻：</p>
<p>一时，佛住王舍城迦兰陀竹园。尔时，有众多比丘集于食堂，或有贪觉觉者，或瞋觉觉者，或害觉觉者。</p>
<p>尔时，世尊知诸比丘心之所念，往詣食堂，敷坐具于众前坐，告诸比丘：「汝等莫起贪觉觉，莫起恚觉觉，莫起害觉觉。所以者何？此诸觉非义饶益，非法饶益，非梵行饶益，非智、非正觉，不向涅槃。汝等当起苦圣諦觉、苦集圣諦觉、苦灭圣諦觉、苦灭道迹圣諦觉。所以者何？此四圣諦觉，义饶益、法饶益、梵行饶益、正智、正觉、向于涅槃。是故，诸比丘！于四圣諦当勤方便，起增上欲，正智正念，精进修学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu440' />
<p class='h2'>（四一〇）</p>
<p>如是我闻：</p>
<p>一时……如上广说。差别者，起亲里觉、国土人民觉、不死觉，乃至闻佛所说，欢喜奉行。</p></div>
<div class='div-jing'><a id='mulu441' />
<p class='h2'>（四一一）</p>
<p>如是我闻：</p>
<p>一时，佛住王舍城迦兰陀竹园。时，有众多比丘集于食堂，作如是论：「或论王事、贼事、鬪战事、钱财事、衣被事、饮食事、男女事、世间言语事、事业事、<span class='corr'>说</span>诸海中事。」</p>
<p>尔时，世尊于禪定中，以天耳闻诸比丘论说之声，即从座起，往詣食堂，敷坐具于众前坐，告诸比丘：「汝等比丘众多聚集，为何所说？」</p>
<p>诸比丘白佛言：「世尊！我等于此聚集，或论说王事……」如上广说。</p>
<p>佛告比丘：「汝等莫作是论，论说王事，乃至不向涅槃。若论说者，应当论说：『此苦圣諦、苦集圣諦、苦灭圣諦、苦灭道迹圣諦。』所以者何？此四圣諦以义饶益、法饶益、梵行饶益、正智、正觉、正向涅槃。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu442' />
<p class='h2'>（四一二）</p>
<p>如是我闻：</p>
<p>一时，佛住王舍城迦兰陀竹园。</p>
<p>时，有众多比丘集于食堂，作如是说：「我知法、律，汝等不知我所说成就，我等所说与理合；汝等所说不成就，不与理合，应前说者，则在后说；应后说者，则在前说，而共諍论言。我论是汝等不如，能答者当答。」</p>
<p>尔时，世尊于禪定中，以天耳闻诸比丘諍论之声……如是广说，乃至「于四圣諦无间等者，当勤起方便，起增上欲，学无间等。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu443' />
<p class='h2'>（四一三）</p>
<p>如是我闻：</p>
<p>一时，佛住王舍城迦兰陀竹园。时，有众多比丘集于食堂，作如是论：「波斯匿王、频婆娑罗王，何者大力？何者大富？」</p>
<p>尔时，世尊于禪定中，以天耳闻诸比丘论说之声，即从座起，往詣食堂，敷坐具于众前坐，问诸比丘：「汝等何所论说？」</p>
<p>时，诸比丘即以上事具白世尊。</p>
<p>佛告比丘：「汝等用说诸王大力、大富为？汝等比丘莫作是论。所以者何？此非义饶益，非法饶益，非梵行饶益，非智、非正觉，不向涅槃。汝等当说：『此苦圣諦、苦集圣諦、苦灭圣諦、苦灭道迹圣諦。』所以者何？此四圣諦是义饶益、法饶益、梵行饶益、正智、正觉、正向涅槃。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu444' />
<p class='h2'>（四一四）</p>
<p>如是我闻：</p>
<p>一时，佛住王舍城迦兰陀竹园。时，有众多比丘集于食堂，作如是论：「汝等宿命作何等业？为何工巧？以何自活？」</p>
<p>尔时，世尊于禪定中，以天耳闻诸比丘论说之声，即从座起，往詣食堂，敷坐具于众前坐，问诸比丘：「汝说何等？」</p>
<p>时，诸比丘以上所说具白世尊。</p>
<p>佛告比丘：「汝等比丘莫作是说：『宿命所作。』所以者何？此非义饶益，非法饶益，非梵行饶益，非智、非正觉，不向涅槃。汝等比丘当共论说：『此苦圣諦、苦集圣諦、苦灭圣諦、苦灭道迹圣諦。』所以者何？此义饶益、法饶益、梵行饶益、正智、正觉、正向涅槃。是故，比丘！依于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu445' />
<p class='h2'>（四一五）</p>
<p>如是我闻：</p>
<p>一时，佛住王舍城迦兰陀竹园。时，有众多比丘集于食堂，作如是说论：「某甲檀越作麁疎食，我等食已，无味无力，我等不如捨彼麁食，而行乞食。所以者何？比丘乞食时得好食，又见好色，时闻好声，多人所识，亦得衣被、卧具、医药。」</p>
<p>尔时，世尊于禪定中，以天耳闻诸比丘论说之声，即詣食堂……如是广说，乃至「正向涅槃。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu446' />
<p class='h2'>（四一六）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「汝等持我所说四圣諦不？」</p>
<p>时，有异比丘从座起，正衣服，为佛作礼，合掌白佛：「唯然，世尊所说四圣諦，我悉受持。」</p>
<p>佛告比丘：「汝云何受持四圣諦？」</p>
<p>比丘白佛言：「世尊说言：『此是苦圣諦，我即受持，此苦集圣諦、此苦灭圣諦、此苦灭道迹圣諦。』如是世尊说四圣諦，我即受持。」</p>
<p>佛告比丘：「善哉！善哉！我说苦圣諦，汝真实受持；我说苦集圣諦、苦灭圣諦、苦灭道迹圣諦，汝真实受持。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu447' />
<p class='h2'>（四一七）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「汝等持我所说四圣諦不？」</p>
<p>时，有比丘从座起，整衣服，偏袒右肩，为佛作礼，合掌白佛：「唯然，世尊所说四圣諦，我悉受持。」</p>
<p>佛告比丘：「汝云何持我所说四圣諦？」</p>
<p>比丘白佛言：「世尊说苦圣諦，我悉受持。如如、不离如、不异如，真、实、审諦、不颠倒，是圣所諦，是名苦圣諦。世尊说苦集圣諦、苦灭圣諦、苦灭道迹圣諦，如如、不离如、不异如，真、实、审諦、不颠倒，是圣所諦，是为世尊说四圣諦，我悉受持。」</p>
<p>佛告比丘：「善哉！善哉！汝真实持我所说四圣諦，如如、不离如、不异如，真、实、审諦、不颠倒，是名比丘真实持我四圣諦。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu448' />
<p class='h2'>（四一八）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「汝持我所说四圣諦不？」</p>
<p>时，有异比丘从座起，整衣服，为佛作礼，合掌白佛言：「唯然，世尊所说四圣諦，我悉持之。云何四諦？世尊说苦圣諦，我悉持之，苦集圣諦、苦灭圣諦、苦灭道迹圣諦，我悉持之。」</p>
<p>佛告彼比丘：「善哉！善哉！如我所说四圣諦，汝悉持之。诸比丘！若沙门、婆罗门作如是说，如沙门瞿昙所说苦圣諦，我当捨，更立苦圣諦者，但有言数，问已不知，增其疑惑，以非其境界故。苦集圣諦、苦灭圣諦、苦灭道迹圣諦，我今当捨，更立餘四圣諦者，彼但有言数，问已不知，增其疑惑，以非其境界故。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu449' />
<p class='h2'>（四一九）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「若比丘于佛有疑者，则于苦圣諦有疑，苦集圣諦、苦灭圣諦、苦灭道迹圣諦则有疑惑；若于法、僧有疑者，则于苦圣諦疑惑，苦集圣諦、苦灭圣諦、苦灭道迹圣諦疑惑；若于佛不疑惑者，则于苦圣諦不疑惑，苦集圣諦、苦灭圣諦、苦灭道迹圣諦不疑惑；若于法、僧不疑惑者，则于苦圣諦不疑惑，苦集圣諦、苦灭圣諦、苦灭道迹圣諦不疑惑。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu450' />
<p class='h2'>（四二〇）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「若沙门、婆罗门于苦圣諦有疑者，则于佛有疑，于法、僧有疑；若苦、集、灭、道疑者，则于佛有疑，于法、僧有疑。若于苦圣諦无疑者，则于佛无疑，于法、僧无疑；于集、灭、道圣諦无疑者、则于佛无疑、于法、僧无疑。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu451' />
<p class='h2'>（四二一）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「汝等共行至深嶮岩。」</p>
<p>诸比丘白佛：「唯然，世尊！」</p>
<p>尔时，世尊与诸大众至深嶮岩，敷座而坐，周匝观察深嶮岩已，告诸比丘：「此岩极大深嶮。」</p>
<p>时，有异比丘从座起，整衣服，为佛作礼，合掌白佛言：「世尊！此极深嶮，然复有一极深嶮极嶮于此，甚可怖畏者不？」</p>
<p>佛知其意，即告言：「如是，比丘！此极深嶮，然复有大深嶮嶮于此者，甚可怖畏，谓诸沙门、婆罗门于苦圣諦不如实知，苦集圣諦、苦灭圣諦、苦灭道迹圣諦不如实知，彼于生本诸行乐着，于老、病、死、忧、悲、恼、苦生本诸行乐着，而作是行；老、病、死、忧、悲、恼、苦行，转增长故，堕于生深嶮之处；堕于老、病、死、忧、悲、恼、苦深嶮之处。如是，比丘！此则大深嶮嶮于此者。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu452' />
<p class='h2'>（四二二）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「有大热地狱，若众生生于彼中，一向与烔然。」</p>
<p>时，有异比丘从座起，整衣服，为佛作礼，合掌白佛言：「如世尊说，此则大热。世尊！唯此大热，复有大热过于此者，甚可怖畏，无有过上。」</p>
<p>「如是，比丘！此则大热，亦更有大热过于此者，甚可怖畏，无有过上。何等为更有大热，甚可怖畏，过于此者？谓沙门、婆罗门此苦圣諦不如实知，苦集圣諦、苦灭圣諦、苦灭道迹圣諦不如实知。如是乃至生、老、病、死、忧、悲、恼、苦，大热熾然，是名比丘大热烧然，甚可怖畏，无有过者。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu453' />
<p class='h2'>（四二三）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「有大闇地狱，彼诸众生，生彼中者，不见自身分。」</p>
<p>时，有异比丘从座起，整衣服，为佛作礼，合掌白佛言：「世尊！此则大闇，唯此大闇，复更有餘大闇，甚可怖畏，过于此不？」</p>
<p>佛告比丘：「如是，更有大闇，甚可怖畏，过于此者，谓沙门、婆罗门于四圣諦不如实知，乃至堕于生、老、病、死、忧、悲、恼、苦大闇之中。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu454' />
<p class='h2'>（四二四）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「如日游行，照诸世界，乃至千日千月，照千世界、千须弥山、千弗婆提、千阎浮提、千拘耶尼、千欝单越、千四天王、千三十三天、千炎魔天、千兜率天、千化乐天、千他化自在天、千梵天，是名小千世界。此千世界，中间闇冥，日月光照，有大德力，而彼不见，其有众生，生彼中者，不见自身分。」</p>
<p>时，有异比丘从座起，整衣服，为佛作礼，合掌白佛言：「世尊！如世尊说，是大闇冥，复更有餘大闇冥处过于此耶？」</p>
<p>佛告比丘：「有大闇冥过于此者，谓沙门、婆罗门于苦圣諦不如实知，乃至堕于生、老、病、死、忧、悲、恼、苦大闇冥中，是名比丘有大闇冥过于世界中间闇冥。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，时诸比丘闻佛所说，欢喜奉行。</p></div>
<div class='div-jing'><a id='mulu455' />
<p class='h2'>（四二五）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「从小千世界数满至千，是名中千世界。于是中千世界，中间闇冥，如前所说，乃至于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu456' />
<p class='h2'>（四二六）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「从中千世界数满至千，是名三千大千世界。世界中间闇冥之处，日月游行，普照世界，而彼不见，乃至堕于生、老、病、死、忧、悲、恼、苦大闇冥中。是故，诸比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu457' />
<p class='h2'>（四二七）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「我今当说四圣諦。諦听！諦听！善思念之。何等为四？谓苦圣諦、苦集圣諦、苦灭圣諦、苦灭道迹圣諦，是名四圣諦。」</p>
<p>佛说此经已，诸比丘闻佛所说，欢喜奉行。</p>
<p>如当说，如是有、如是当知，亦如上说。</p></div>
<div class='div-jing'><a id='mulu458' />
<p class='h2'>（四二八）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「当勤禪思，正方便起，内寂其心。所以者何？比丘禪思，内寂其心成就已，如实显现。云何如实显现？谓此苦圣諦如实显现，此苦集圣諦、苦灭圣諦、苦灭道迹圣諦如实显现。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu459' />
<p class='h2'>（四二九）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「当修无量三摩提，专心正念。所以者何？修无量三摩提，专心正念已。如是如实显现。云何如实显现？谓此苦圣諦如实显现，苦集圣諦、苦灭圣諦、苦灭道迹圣諦如实显现。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu460' />
<p class='h2'>（四三〇）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，佛告诸比丘：「如人掷杖于虚空中，寻即还堕，或根着地，或腹着地，或头着地。如是，沙门、婆罗门于此苦圣諦不如实知，苦集圣諦、苦灭圣諦、苦灭道迹圣諦不如实知，当知是沙门、婆罗门或堕地狱，或堕畜生，或堕饿鬼。是故，比丘！于四圣諦未无间等者，当勤方便，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu461' />
<p class='h2'>（四三一）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「如人掷杖置虚空中，其必还堕，或堕淨地，或堕不淨地。如是，沙门、婆罗门于苦圣諦不如实知，于苦集圣諦、苦灭圣諦、苦灭道迹圣諦不如实知；以不如实知故，或生善趣，或生恶趣。是故，诸比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu462' />
<p class='h2'>（四三二）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，佛告诸比丘：「譬如五节相续轮，大力士夫令速旋转。如是，沙门、婆罗门于此苦圣諦不如实知，此苦集圣諦、苦灭圣諦、苦灭道迹圣諦不如实知，轮迴五趣，而速旋转，或堕地狱，或堕畜生，或堕饿鬼，或人、或天，还堕恶道，长夜轮转。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu463' />
<p class='h2'>（四三三）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「如来、应、等正觉增上说法，谓四圣諦，开示、施设、建立、分别、散说、显现、表露。何等为四？谓苦圣諦、苦集圣諦、苦灭圣諦、苦灭道迹圣諦。是故，比丘！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu464' />
<p class='h2'>（四三四）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「何等为黠慧？为此苦圣諦如实知，此苦集圣諦、苦灭圣諦、苦灭道迹圣諦如实知、为不知耶？」</p>
<p>诸比丘白佛：「如我解世尊所说，于四圣諦如实知者，此为黠慧。」</p>
<p>佛告比丘：「善哉！善哉！于苦圣諦、苦集圣諦、苦灭圣諦、苦灭道迹圣諦如实知者，是则黠慧。是故，诸比丘！于四圣諦未无间等者，当勤方便，起增上欲，学无间等。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu465' />
<p class='h2'>（四三五）</p>
<p>如是我闻：</p>
<p>一时，佛住舍卫国祇树给孤独园。</p>
<p>时，须达长者往詣佛所，稽首佛足，于一面坐。白佛言：「世尊！此四圣諦为渐次无间等？为一顿无间等？」</p>
<p>佛告长者：「此四圣諦渐次无间，非顿无间等。」</p>
<p>佛告长者：「若有说言于苦圣諦未无间等，而于彼苦集圣諦、苦灭圣諦、苦灭道迹圣諦无间等者，此说不应。所以者何？若于苦圣諦未无间等，而欲于苦集圣諦、苦灭圣諦、苦灭道迹圣諦无间等者，无有是处。</p>
<p>「犹如有人，两细树叶连合为器，盛水持行，无有是处。如是于苦圣諦未无间等，而欲于苦集圣諦、苦灭圣諦、苦灭道迹圣諦无间等者，无有是处。</p>
<p>「譬如有人，取莲华叶连合为器，盛水游行，斯有是处。如是，长者！于苦圣諦无间等已，而欲于苦集圣諦、苦灭圣諦、苦灭道迹圣諦无间等者，斯有是处。是故，长者！于四圣諦未无间等者，当勤方便，起增上欲，学无间等。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu466' />
<p class='h2'>（四三六）</p>
<p>如须达长者所问，有异比丘问，亦如是说，唯譬有差别：「如有四登阶道，昇于殿堂，若有说言不登初阶，而登第二、第三、第四阶昇堂殿者，无有是处。所以者何？要由初阶，然后次登第二、第三、第四阶得昇殿堂。如是，比丘！于苦圣諦未无间等，而欲于苦集圣諦、苦灭圣諦、苦灭道迹圣諦无间等者，无有是处。</p>
<p>「譬如，比丘！若有人言：『以四阶道昇于殿堂，要由初阶，然后次登第二、第三、第四阶得昇殿堂，应作是说。』所以者何？要由初阶，然后次登第二、第三、第四阶昇于殿堂，有是处故。如是，比丘！若言于苦圣諦无间等已，然后次第于苦集圣諦、苦灭圣諦、苦灭道迹圣諦无间等者，应作是说。所以者何？若于苦圣諦无间等已，然后次第于苦集圣諦、苦灭圣諦、苦灭道迹圣諦无间等者，有是处故。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu467' />
<p class='h2'>（四三七）</p>
<p>如异比丘问，阿难所问，亦如是说，唯譬差别。</p>
<p>佛告阿难：「譬如四隥梯昇于殿堂。若有说言不由初隥，而登第二、第三、第四隥昇殿堂者，无有是处。如是，阿难！若于苦圣諦未无间等，而欲苦集圣諦、苦灭圣諦、苦灭道迹圣諦无间等者，此不应说。所以者何？若于苦圣諦未无间等，而于苦集圣諦、苦灭圣諦、苦灭道迹圣諦无间等者，无有是处。</p>
<p>「譬如，阿难！由四隥梯昇于殿堂。若有人言要由初隥，然后次登第二、第三、第四隥昇殿堂者，此所应说。所以者何？要由初隥，然后次登第二、第三、第四隥昇殿堂者，有是处故。如是，阿难！于苦圣諦无间等已，然后次第苦集圣諦、苦灭圣諦、苦灭道迹圣諦无间等者，斯有是处。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu468' />
<p class='h2'>（四三八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「譬如大地草木，悉取为鏘，贯大海中，一切水虫悉能贯不？」</p>
<p>比丘白佛：「不能。世尊！所以者何？大海诸虫，种种形类，或于细不可贯，或极大不可贯。」</p>
<p>佛告比丘：「如是，如是。众生界无数无量。是故，比丘！于四圣諦未无间等者，当勤方便，起增上欲，学无间等。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu469' />
<p class='h2'>（四三九）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊手执土石，问诸比丘：「于意云何？此手中土石为多？彼大雪山土石为多？」</p>
<p>比丘白佛言：「世尊手中土石甚少少耳，雪山土石甚多无量，百千巨亿，算数譬类不可为比。」</p>
<p>佛告比丘：「其诸众生于苦圣諦如实知者，苦集圣諦、苦灭圣諦、苦灭道迹圣諦如实知者，如我手中所执土石；其诸众生于苦圣諦不如实知，于苦集圣諦、苦灭圣諦、苦灭道迹圣諦不如实知者，如彼雪山土石，其数无量。是故，比丘！于四圣諦未无间等者，当勤方便，起增上欲，学无间等。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu470' />
<p class='h2'>（四四〇）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「譬如湖池，深广五十由旬，其水盈满。若有士夫以髮以毛，或以指端渧彼湖水，乃至再三。云何？比丘！如彼士夫所渧水多？湖池水多？」</p>
<p>比丘白佛：「如彼士夫毛髮指端再三渧水，甚少少耳，彼湖大水，其量无数，乃至算数譬类不可为比。」</p>
<p>佛告比丘：「如大湖水，甚多无量。如是多闻圣弟子具足见諦，得圣道果，断诸苦本，如截多罗树头，于未来世成不生法，餘不尽者，如彼士夫髮毛指端所渧之水。是故，比丘！于四圣諦未无间等者，当勤方便，起增上欲，学无间等。」</p>
<p>佛说是经已，诸比丘闻佛所说，欢喜奉行。</p>
<p>如大湖水譬，如是萨罗多吒迦——恒伽、耶符那、萨罗游、伊罗跋提、摩醯，及四大海，其譬亦如上说。</p></div>
<div class='div-jing'><a id='mulu471' />
<p class='h2'>（四四一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊手捉团土，大如梨果，告诸比丘：「云何？比丘！我手中此团土为多？大雪山中土石为多？」</p>
<p>诸比丘白佛言：「世尊手中团土少少耳，彼雪山王，其土石甚多，百千亿那由他，乃至算数譬类不得为比。」</p>
<p>佛告诸比丘：「如我所捉团土。如是，众生于苦圣諦如实知，于苦集圣諦、苦灭圣諦、苦灭道迹圣諦如实知者，亦复如是。如大雪山王土石者。如是，众生于苦圣諦不如实知，于苦集圣諦、苦灭圣諦、苦灭道迹圣諦不如实知者，亦复如是。是故，比丘！于四圣諦未无间等者，当勤方便，起增上欲，学无间等。」</p>
<p>佛说是经已，诸比丘闻佛所说，欢喜奉行。</p>
<p>如雪山王，如是尼民陀罗山、毘那多迦山、马耳山、善见山、佉提罗迦山、伊沙陀罗山、由揵陀罗山、须弥山王，及大地土石，亦复如是。</p>
<p>如梨果，如是阿摩勒迦果、跋陀罗果、迦罗迦果、豆果，乃至蒜子譬，亦复如是。</p></div>
<div class='div-jing'><a id='mulu472' />
<p class='h2'>（四四二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊以爪甲擎土已，告诸比丘：「于意云何？我爪甲上土为多？此大地土多？」</p>
<p>诸比丘白佛言：「世尊甲上土甚少少耳，此大地土甚多无量，乃至算数譬类不可为比。」</p>
<p>佛告比丘：「如甲上土者，若诸众生，形可见者，亦复如是。其形微细，不可见者，如大地土。是故，比丘！于四圣諦未无间等者，当勤方便，学无间等。」</p>
<p>佛说是经已，诸比丘闻佛所说，欢喜奉行。</p>
<p>如陆地，如是水性亦尔。</p>
<p>如甲上土，如是众生、人道者，亦复如是。</p>
<p>如大地土，如是非人亦尔。</p>
<p>如甲上土，如是生中国者亦尔。</p>
<p>如大地土，如是生边地者亦尔。</p>
<p>如甲上土，如是成就圣慧眼者，亦复如是。</p>
<p>如大地土，如是不成就圣慧眼者亦尔。</p>
<p>如甲上土，如是众生知此法、律者，亦复如是。</p>
<p>如大地土，如是众生不知法、律者亦尔。如知，如是等知、普知，正想、正觉、正解、法无间等亦如是。</p>
<p>如甲上土，如是众生知有父母亦尔。</p>
<p>如大地土，如是众生不知有父母亦尔。</p>
<p>如甲上土，如是知有沙门、婆罗门家之尊长，作所应作作福，此世他世畏罪行施，受斋持戒亦尔。</p>
<p>如大地土，不知有沙门、婆罗门家之尊长，作所应作作福，此世他世畏罪行施，受斋持戒，亦如是说。</p>
<p>如甲上土，如是众生不杀、不盗、不邪婬、不妄语、不两舌、不恶口、不綺语亦尔。</p>
<p>如大地土，如是众生不持诸戒者亦尔。如是离贪、恚、邪见，及不离贪、恚、邪见，亦如是说。</p>
<p>如甲上土，如是不杀、不盗、不邪婬、不妄语、不饮酒。</p>
<p>如大地土，如是不持五戒者亦尔。</p>
<p>如甲上土，如是众生持八戒者亦如是。</p>
<p>如大地土，如是众生不持八戒者亦尔。</p>
<p>如甲上土，如是众生持十善者亦如是。</p>
<p>如大地土，如是众生不持十善者亦如是。</p>
<p>如甲上土，如是众生从地狱命终生人中者亦如是。</p>
<p>如大地土，如是众生从地狱命终还生地狱者亦如是。如地狱，如是畜生、饿鬼亦尔。</p>
<p>如甲上土，如是众生从地狱命终生天上者亦如是。</p>
<p>如大地土，如是众生从地狱命终还生地狱者亦如是。如地狱，如是畜生、饿鬼亦尔。</p>
<p>如甲上土，如是众生人道中没还生人道中者亦如是。</p>
<p>如大地土，其诸众生从人道中没生地狱中者亦如是。如地狱，如是畜生、饿鬼亦尔。</p>
<p>如甲上土，其诸众生从天命终还生天上者亦如是。</p>
<p>如大地土，其诸众生天上没生地狱中者亦如是。如地狱，畜生、饿鬼亦如是。</p></div>
<div class='div-jing'><a id='mulu473' />
<p class='h2'>（四四三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我本未闻法时，得正思惟此苦圣諦，正见已生；此苦集圣諦、此苦灭圣諦、苦灭道迹圣諦，正见已生。」</p>
<p>佛说此经已，诸比丘闻佛所说，欢喜奉行。</p>
<p>如已生，如是今生、当生。</p>
<p>如生，如是起、习、近修、多修、触、作证亦如是。</p></div>
<div class='div-jing'><a id='mulu474' />
<p class='h2'>（四四四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「譬如眼药丸，深广一由旬，若有士夫取此药丸，界界安置，能速令尽，于彼界界，不得其边。当知诸界，其数无量。是故，比丘！当善界学，善种种界，当如是学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu475' />
<p class='h2'>（四四五）</p>
<p>如是我闻：</p>
<p>一时，佛住舍卫国祇树给<span class='corr'>孤</span>独园。</p>
<p>尔时，世尊告诸比丘：「众生常与界俱，与界和合。云何众生常与界俱？谓众生行不善心时与不善界俱？善心时与善界俱，胜心时与胜界俱，鄙心时与鄙界俱。是故，诸比丘！当作是学，善种种界。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu476' />
<p class='h2'>（四四六）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘……广说如上。差别者，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「常会故常生，</div>
<div class="lg-cell">相离生则断，</div>
</div>
<!-- end of lg-row -->
<div class="lg-row">
<div class="lg-cell">如人执小木，</div>
<div class="lg-cell">而入于巨海，</div>
</div>
<!-- end of lg-row -->
<div class="lg-row">
<div class="lg-cell">人木则俱没，</div>
<div class="lg-cell">懈怠俱亦然。</div>
</div>
<!-- end of lg-row -->
<div class="lg-row">
<div class="lg-cell">当离于懈怠，</div>
<div class="lg-cell">卑劣之精进，</div>
</div>
<!-- end of lg-row -->
<div class="lg-row">
<div class="lg-cell">贤圣不懈怠，</div>
<div class="lg-cell">安住于远离。</div>
</div>
<!-- end of lg-row -->
<div class="lg-row">
<div class="lg-cell">慇懃精进禪，</div>
<div class="lg-cell">超度生死流，</div>
</div>
<!-- end of lg-row -->
<div class="lg-row">
<div class="lg-cell">胶漆得其素，</div>
<div class="lg-cell">火得风熾然。</div>
</div>
<!-- end of lg-row -->
<div class="lg-row">
<div class="lg-cell">珂乳则同色，</div>
<div class="lg-cell">众生与界俱，</div>
</div>
<!-- end of lg-row -->
<div class="lg-row">
<div class="lg-cell">相似共和合，</div>
<div class="lg-cell">增长亦复然。」</div>
</div><!-- end of lg --></div></div>
<div class='div-jing'><a id='mulu477' />
<p class='h2'>（四四七）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「众生常与界俱，与界和合。云何与界俱？谓众生不善心时与不善界俱，善心时与善界俱，鄙心时与鄙界俱，胜心时与胜界俱。</p>
<p>「时，尊者憍陈如与众多比丘于近处经行，一切皆是上座多闻大德，出家已久，具修梵行。</p>
<p>「复有尊者大迦叶与众多比丘于近处经行，一切皆是少欲知足，头陀苦行，不畜遗餘。</p>
<p>「尊者舍利弗与众多比丘于近处经行，一切皆是大智辩才。</p>
<p>「时，尊者大目揵连与众多比丘于近处经行，一切皆是神通大力。</p>
<p>「时，阿那律陀与众多比丘于近处经行，一切皆是天眼明彻。</p>
<p>「时，尊者二十亿耳与众多比丘于近处经行，一切皆是勇猛精进，专勤修行者。</p>
<p>「时，尊者陀驃与众多比丘于近处经行，一切皆是能为大众修供具者。</p>
<p>「时，尊者优波离与众多比丘于近处经行，一切皆是通达律行。</p>
<p>「时，尊者富楼那与众多比丘于近处经行，皆是辩才善说法者。</p>
<p>「时，尊者迦旃延与众多比丘于近处经行，一切皆能分别诸经，善说法相。时，尊者阿难与众多比丘于近处经行，一切皆是多闻总持。</p>
<p>「时，尊者罗睺罗与众多比丘于近处经行，一切皆是善持律行。</p>
<p>「时，提婆达多与众多比丘于近处经行，一切皆是习众恶行，是名比丘常与界俱，与界和合，是故，诸比丘！当善分别种种诸界。」</p>
<p>佛说是经时。诸比丘闻佛所说，欢喜奉行。</p></div>
<div class='div-jing'><a id='mulu478' />
<p class='h2'>（四四八）</p>
<p>如是我闻：</p>
<p>一时，佛住王舍城迦兰陀竹园……如上广说已，即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「常会故常生，</div>
<div class="lg-cell">相离生则断，</div>
</div>
<!-- end of lg-row -->
<div class="lg-row">
<div class="lg-cell">如人执小木，</div>
<div class="lg-cell">而入于巨海，</div>
</div>
<!-- end of lg-row -->
<div class="lg-row">
<div class="lg-cell">人木则俱没，</div>
<div class="lg-cell">懈怠俱亦然。</div>
</div>
<!-- end of lg-row -->
<div class="lg-row">
<div class="lg-cell">当离于懈怠，</div>
<div class="lg-cell">卑劣之精进，</div>
</div>
<!-- end of lg-row -->
<div class="lg-row">
<div class="lg-cell">贤圣不懈怠，</div>
<div class="lg-cell">安住于远离。</div>
</div>
<!-- end of lg-row -->
<div class="lg-row">
<div class="lg-cell">慇懃精进禪，</div>
<div class="lg-cell">超度生死流，</div>
</div>
<!-- end of lg-row -->
<div class="lg-row">
<div class="lg-cell">胶漆得其素，</div>
<div class="lg-cell">火得风熾然。</div>
</div>
<!-- end of lg-row -->
<div class="lg-row">
<div class="lg-cell">珂乳则同色，</div>
<div class="lg-cell">众生与<span class="corr">界</span>俱，</div>
</div>
<!-- end of lg-row -->
<div class="lg-row">
<div class="lg-cell">相似共和合，</div>
<div class="lg-cell">增长亦复然。」</div>
</div><!-- end of lg --></div></div>
<div class='div-jing'><a id='mulu479' />
<p class='h2'>（四四九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「众生常与界俱，与界和合……」如是广说，乃至「胜心生时与胜界俱，鄙心生时与鄙界俱，杀生时与杀界俱，盗婬、妄语、饮酒心时，与，饮酒界俱；不杀生时与不杀界俱，不盗、不婬、不妄语、不饮酒，与，不饮酒界俱。是故，诸比丘！当善分别种种界。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu480' />
<p class='h2'>（四五〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「众生常与界俱，与界和合。不信时与不信界俱，犯戒时与犯戒界俱，无惭无愧时与无惭无愧界俱；信心时与信界俱，持戒时与持戒界俱，惭愧心时与惭愧界俱。是故，诸比丘！当善分别种种诸界。」</p>
<p>佛说是经已，诸比丘闻佛所说，欢喜奉行。</p>
<p>如信、不信。如是精进、不精进，失念、不失念，正受、不正受，多闻、少闻，慳者、施者，恶慧、善慧，难养、易养，难满、易满，多欲、少欲，知足、不知足，摄受、不摄受界俱，如上经。如是广说。</p></div>
<div class='div-jing'><a id='mulu481' />
<p class='h2'>（四五一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「我今当说种种诸界。諦听，善思，当为汝说。云何为种种界？谓眼界、色界、眼识界，耳界、声界、耳识界，鼻界、香界、鼻识界，舌界、味界、舌识界，身界、触界、身识界，意界、法界、意识界，是名种种界。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu482' />
<p class='h2'>（四五二）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「缘种种界生种种触，缘种种触生种种受，缘种种受生种种爱。云何种种界？谓十八界，眼界、色界、眼识界，乃至意界、法界、意识界，是名种种界。</p>
<p>「云何缘种种界生种种触，乃至云何缘种种受生种种爱？谓缘眼界生眼触，缘眼触生眼触生受，缘眼触生受生眼触生爱。耳、鼻、舌、身、意界缘生意触，缘意触生意触生受，缘意触生受生意触生爱。</p>
<p>「诸比丘！非缘种种爱生种种受，非缘种种受生种种触，非缘种种触生种种界，要缘种种界生种种触，缘种种触生种种受，缘种种受生种种爱，是名比丘缘种种界生种种触，缘种种触生种种受，缘种种受生种种爱。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu483' />
<p class='h2'>（四五三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「缘种种界生种种触，缘种种触生种种受，缘种种受生种种爱。云何种种界？谓十八界，眼界、色界、眼识界，乃至意界、法界、意识界，是名种种界。</p>
<p>「云何缘种种界生种种触？缘种种触生种种受？缘种种受生种种爱？谓缘眼界生眼触，非缘眼触生眼界，但缘眼界生眼触；缘眼触生眼受，非缘眼受生眼触，但缘眼触生眼受；缘眼受生眼爱，非缘眼爱生眼受，但缘眼受生眼爱。如是耳、鼻、舌、身、意界缘生意触，非缘意触生意界，但缘意界生意触；缘意触生意受，非缘意受生意触，但缘意触生意受；缘意受生意爱，非缘意爱生意受，但缘意受生意爱。</p>
<p>「是故，比丘！非缘种种爱生种种受，非缘种种受生种种触，非缘种种触生种种界；但缘种种界生种种触，缘种种触生种种受，缘种种受生种种爱，是名比丘当善分别种种界。」</p>
<p>佛说是经已，诸比丘闻佛所说，欢喜奉行。</p></div>
<div class='div-jing'><a id='mulu484' />
<p class='h2'>（四五四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「缘种种界生种种触，缘种种触生种种受，缘种种受生种种想，缘种种想生种种欲，缘种种欲生种种觉，缘种种觉生种种热，缘种种热生种种求。</p>
<p>「云何种种界？谓十八界，眼界，乃至法界。</p>
<p>「云何缘种种界生种种触？乃至缘种种热生种种求？谓缘眼界生眼触，缘眼触生眼受，缘眼受生眼想，缘眼想生眼欲，缘眼欲生眼觉，缘眼觉生眼热，缘眼热生眼求。如是耳、鼻、舌、身、意界缘生意触，缘意触生意受，缘意受生意想，缘意想生意觉，缘意觉生意热，缘意热生意求，是名比丘缘种种界故生种种触，乃至缘种种热生种种求。</p>
<p>「比丘！非缘种种求生种种热，非缘种种热生种种觉，非缘种种觉生种种想，非缘种种想生种种受，非缘种种受生种种触，非缘种种触生种种界，但缘种种界生种种触，乃至缘种种热生种种求。」</p>
<p>佛说是经已，诸比丘闻佛所说，欢喜奉行。</p>
<p class='juan'>杂阿含经卷第十六</p></div></div>
</div><!-- end of div[@id='body'] -->
</body></html>
