<html xmlns="http://www.w3.org/1999/xhtml">
<head>
  <title>杂阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='div-other'>
<p class='juan'><a id='mulu1175' />杂阿含经卷第四十</p><p class="byline">宋天竺三藏求那跋陀罗译</p><a id='mulu1176' />
<div class='div-jing'><a id='mulu1177' />
<p class='h2'>（一一〇四）</p>
<p>如是我闻：</p>
<p>一时，佛住王舍城迦兰陀竹园。</p>
<p>尔时，世尊告诸比丘：「若能受持七种受者，以是因缘得生天帝释处。谓天帝释本为人时，供养父母，及家诸尊长，和颜软语，不恶口，不两舌，常真实言；于慳悋世间，虽在居家而不慳惜，行解脱施，勤施，常乐行施，施会供养，等施一切。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「供养于父母，</div>
<div class="lg-cell">及家之尊长，</div>
</div>
<!-- end of lg-row -->
<div class="lg-row">
<div class="lg-cell">柔和恭逊辞，</div>
<div class="lg-cell">离麁言两舌。</div>
</div>
<!-- end of lg-row -->
<div class="lg-row">
<div class="lg-cell">调伏慳悋心，</div>
<div class="lg-cell">常修真实语，</div>
</div>
<!-- end of lg-row -->
<div class="lg-row">
<div class="lg-cell">彼三十三天，</div>
<div class="lg-cell">见行七法者。</div>
</div>
<!-- end of lg-row -->
<div class="lg-row">
<div class="lg-cell">咸各作是言，</div>
<div class="lg-cell">当来生此天。」</div>
</div><!-- end of lg --></div>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1178' />
<p class='h2'>（一一〇五）</p>
<p>如是我闻：</p>
<p>一时，佛住鞞舍离国獼猴池侧重阁讲堂。</p>
<p>时，有离车名摩訶利，来詣佛所，稽首佛足，退坐一面，白佛言：「世尊！见天帝释不？」</p>
<p>佛答言：「见。」</p>
<p>离车复问：「世尊！见有鬼似帝释形以不？」</p>
<p>佛告离车：「我知天帝释，亦知有鬼似天帝释，亦知彼帝释法，受持彼法缘故，得生帝释处。离车！帝释本为人时，供养父母，乃至行平等捨。」尔时，世尊即说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「供养于父母，</div>
<div class="lg-cell">及家之尊长，</div>
</div>
<!-- end of lg-row -->
<div class="lg-row">
<div class="lg-cell">柔和恭逊辞，</div>
<div class="lg-cell">离麁言两舌。</div>
</div>
<!-- end of lg-row -->
<div class="lg-row">
<div class="lg-cell">调伏慳悋心，</div>
<div class="lg-cell">常修真实语，</div>
</div>
<!-- end of lg-row -->
<div class="lg-row">
<div class="lg-cell">彼三十三天，</div>
<div class="lg-cell">见行七法者。</div>
</div>
<!-- end of lg-row -->
<div class="lg-row">
<div class="lg-cell">咸各作是言，</div>
<div class="lg-cell">当来生此天。」</div>
</div><!-- end of lg --></div>
<p>佛说此经已，时摩訶利离车闻佛所说，欢喜随喜，作礼而去。</p></div>
<div class='div-jing'><a id='mulu1179' />
<p class='h2'>（一一〇六）</p>
<p>如是我闻：</p>
<p>一时，佛住鞞舍离国獼猴池侧重阁讲堂。</p>
<p>时，有异比丘来詣佛所，稽首佛足，退住一面，白佛言：「世尊！何因、何缘释提桓因名释提桓因？」</p>
<p>佛告比丘：「释提桓因本为人时，行于顿施；沙门、婆罗门、贫穷、困苦、求生行路乞，施以饮食、钱财、穀、帛、华香、严具、床卧、灯明，以堪能故，名释提桓因。」</p>
<p>比丘复白佛言：「世尊！何因、何缘故，释提桓因复名富兰陀罗？」</p>
<p>佛告比丘：「彼释提桓因本为人时，数数行施衣被、饮食，乃至灯明。以是因缘，故名富兰陀罗。」</p>
<p>比丘复白佛言：「何因、何缘故，复名摩伽婆。」</p>
<p>佛告比丘：「彼释提桓因本为人时，名摩伽婆故，释提桓因即以本名，名摩伽婆。」</p>
<p>比丘复白佛言：「何因、何缘复名娑婆婆？」</p>
<p>佛告比丘：「彼释提桓因本为人时，数以婆詵私衣布施供养。以是因缘故，释提桓因名娑婆婆。」</p>
<p>比丘复白佛言：「世尊！何因、何缘释提桓因复名憍尸迦？」</p>
<p>佛告比丘：「彼释提桓因本为人时，为憍尸族姓人。以是因缘故，彼释提桓因复名憍尸迦。」</p>
<p>比丘问佛言：「世尊！何因、何缘彼释提桓因名舍脂鉢低？」</p>
<p>佛告比丘：「彼阿修罗女名曰舍脂，为天帝释第一天后，是故帝释名舍脂鉢低。」</p>
<p>比丘白佛言：「世尊！何因、何缘释提桓因复名千眼？」</p>
<p>佛告比丘：「彼释提桓因本为人时，聪明智慧，于一坐间，思千种义，观察称量。以是因缘，彼天帝释复名千眼。」</p>
<p>比丘白佛：「何因、何缘彼释提桓因复名因提利？」</p>
<p>佛告比丘：「彼天帝释于诸三十三天，为王为主。以是因缘故，彼天帝释名因提利。」</p>
<p>佛告比丘：「然彼释提桓因本为人时，受持七种受。以是因缘，得天帝释。何等为七？释提桓因本为人时，供养父母；乃至等行惠施，是为七种受。以是因缘，为天帝释。」</p>
<p>尔时，世尊即说偈言……如上广说。</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1180' />
<p class='h2'>（一一〇七）</p>
<p>如是我闻：</p>
<p>一时，佛住鞞舍离国獼猴池侧重阁讲堂。</p>
<p>尔时，世尊告诸比丘：「过去世时，有一夜叉鬼，丑陋恶色，在帝释空座上坐。三十三天见此鬼丑陋恶色，在帝释空座上坐。见已，咸各瞋恚。诸天如是极瞋恚已，彼鬼如是如是随瞋恚渐渐端正。</p>
<p>「时，三十三天往詣天帝释，白帝释言：『憍尸迦！当知有一异鬼，丑陋恶色，在天王空座上坐，我等诸天见彼鬼丑陋恶色，坐天王座，极生瞋恚，随彼诸天瞋恚，彼鬼随渐端正。』释提桓因告诸三十三天：『彼是瞋恚对治鬼。』</p>
<p>「尔时，天帝释自往彼鬼所，整衣服，偏袒右肩，合掌三称名字而言：『仁者！我是释提桓因。』随释提桓因如是恭敬下意，彼鬼如是如是随渐丑陋，即复不现。</p>
<p>「时，释提桓因自坐已，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『人当莫瞋恚，</div>
<div class="lg-cell">见瞋莫瞋报，</div>
</div>
<!-- end of lg-row -->
<div class="lg-row">
<div class="lg-cell">于恶莫生恶，</div>
<div class="lg-cell">当破坏憍慢。</div>
</div>
<!-- end of lg-row -->
<div class="lg-row">
<div class="lg-cell">不瞋亦不害，</div>
<div class="lg-cell">名住贤圣众，</div>
</div>
<!-- end of lg-row -->
<div class="lg-row">
<div class="lg-cell">恶罪起瞋恚，</div>
<div class="lg-cell">坚住如石山。</div>
</div>
<!-- end of lg-row -->
<div class="lg-row">
<div class="lg-cell">盛瞋恚能持，</div>
<div class="lg-cell">如制逸马车，</div>
</div>
<!-- end of lg-row -->
<div class="lg-row">
<div class="lg-cell">我说善御士，</div>
<div class="lg-cell">非谓执绳者。』」</div>
</div><!-- end of lg --></div>
<p>佛告诸比丘：「释提桓因于三十三天为自在王，歎说不瞋。汝等如是正信非家，出家学道，亦应讚歎不瞋，当如是学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1181' />
<p class='h2'>（一一〇八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊晨朝着衣持鉢，入舍卫城乞食。乞食已，还精舍，举衣鉢，洗足已，持尼师坛，着右肩上，至安陀林，布尼师坛，坐一树下，入昼正受。</p>
<p>尔时，祇桓中有两比丘諍起，一人骂詈，一人默然。其骂詈者，即便改悔懺谢于彼，而彼比丘不受其懺，以不受懺故。时，精舍中众多比丘共相劝諫，高声閙乱。</p>
<p>尔时，世尊以淨天耳过于人耳，闻祇桓中高声閙乱。闻已，从禪觉，还精舍，于大众前敷座而坐，告诸比丘：「我今晨朝乞食，还至安陀林，坐禪<span class='corr'>入</span>昼正受，闻精舍中高声大声，纷紜閙乱，竟为是谁？」</p>
<p>比丘白佛：「此精舍中有二比丘諍起，一比丘骂，一者默然。时，骂比丘寻向悔谢，而彼不受。缘不受故，多人劝諫，故致大声，高声閙乱。」</p>
<p>佛告比丘：「云何？比丘！愚痴之人，人向悔谢，不受其懺，若人懺而不受者，是愚痴人，长夜当得不饶益苦。诸比丘！过去世时，释提桓因有三十三天共諍，说偈教诫言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『于他无害心，</div>
<div class="lg-cell">瞋亦不缠结，</div>
</div>
<!-- end of lg-row -->
<div class="lg-row">
<div class="lg-cell">怀恨不经久，</div>
<div class="lg-cell">于瞋以不住。</div>
</div>
<!-- end of lg-row -->
<div class="lg-row">
<div class="lg-cell">虽复瞋恚盛，</div>
<div class="lg-cell">不发于麁言，</div>
</div>
<!-- end of lg-row -->
<div class="lg-row">
<div class="lg-cell">不求彼开节，</div>
<div class="lg-cell">扬人之虚短。</div>
</div>
<!-- end of lg-row -->
<div class="lg-row">
<div class="lg-cell">常当自防护，</div>
<div class="lg-cell">以义内省察，</div>
</div>
<!-- end of lg-row -->
<div class="lg-row">
<div class="lg-cell">不怒亦不害，</div>
<div class="lg-cell">常与贤圣俱。</div>
</div>
<!-- end of lg-row -->
<div class="lg-row">
<div class="lg-cell">若与恶人俱，</div>
<div class="lg-cell">刚彊犹山石，</div>
</div>
<!-- end of lg-row -->
<div class="lg-row">
<div class="lg-cell">盛恚能自持，</div>
<div class="lg-cell">如制逸马车。</div>
</div>
<!-- end of lg-row -->
<div class="lg-row">
<div class="lg-cell">我说为善御，</div>
<div class="lg-cell">非谓执绳者。』」</div>
</div><!-- end of lg --></div>
<p>佛告诸比丘：「释提桓因于三十三天为自在王，常行忍辱，亦复讚歎行忍者。汝等比丘正信非家，出家学道，当行忍辱，讚歎忍者，应当学！」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1182' />
<p class='h2'>（一一〇九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，天、阿修罗对阵欲战，释提桓因语毘摩质多罗阿修罗王：『莫得各各共相杀害，但当论议，理屈者伏。』毘摩质多罗阿修罗王言：『设共论议，谁当证知理之通塞？』天帝释言：『诸天众中自有智慧明记识者，阿修罗众亦复自有明记识者。』毘摩质多罗阿修罗言：『可尔。』释提桓因言：『汝等可先立论，然后我当随后立论，则不为难。』</p>
<p>「时，毘摩质多罗阿修罗王即说偈立论言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我若行忍者，</div>
<div class="lg-cell">于事则有闕，</div>
</div>
<!-- end of lg-row -->
<div class="lg-row">
<div class="lg-cell">愚痴者当言，</div>
<div class="lg-cell">怖畏故行忍。』</div>
</div><!-- end of lg --></div>
<p>「释提桓因说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『正使愚痴者，</div>
<div class="lg-cell">言恐怖故忍，</div>
</div>
<!-- end of lg-row -->
<div class="lg-row">
<div class="lg-cell">及其不言者，</div>
<div class="lg-cell">于理何所伤。</div>
</div>
<!-- end of lg-row -->
<div class="lg-row">
<div class="lg-cell">但自观其义，</div>
<div class="lg-cell">亦观于他义，</div>
</div>
<!-- end of lg-row -->
<div class="lg-row">
<div class="lg-cell">彼我悉获安，</div>
<div class="lg-cell">斯忍为最上。』</div>
</div><!-- end of lg --></div>
<p>「毘摩质多罗阿修罗复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若不制愚痴，</div>
<div class="lg-cell">愚痴则伤人，</div>
</div>
<!-- end of lg-row -->
<div class="lg-row">
<div class="lg-cell">犹如凶恶牛，</div>
<div class="lg-cell">捨走逐触人。</div>
</div>
<!-- end of lg-row -->
<div class="lg-row">
<div class="lg-cell">执杖而强制，</div>
<div class="lg-cell">怖畏则调伏，</div>
</div>
<!-- end of lg-row -->
<div class="lg-row">
<div class="lg-cell">是故坚持杖，</div>
<div class="lg-cell">折伏彼愚夫。』</div>
</div><!-- end of lg --></div>
<p>「帝释复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我常观察彼，</div>
<div class="lg-cell">制彼愚夫者，</div>
</div>
<!-- end of lg-row -->
<div class="lg-row">
<div class="lg-cell">愚者瞋恚盛，</div>
<div class="lg-cell">智以静默伏。</div>
</div>
<!-- end of lg-row -->
<div class="lg-row">
<div class="lg-cell">不瞋亦不害，</div>
<div class="lg-cell">常与贤圣俱，</div>
</div>
<!-- end of lg-row -->
<div class="lg-row">
<div class="lg-cell">恶罪起瞋恚，</div>
<div class="lg-cell">坚住如石山。</div>
</div>
<!-- end of lg-row -->
<div class="lg-row">
<div class="lg-cell">盛瞋恚能持，</div>
<div class="lg-cell">如制逸马车，</div>
</div>
<!-- end of lg-row -->
<div class="lg-row">
<div class="lg-cell">我说善御士，</div>
<div class="lg-cell">非谓执绳者。』</div>
</div><!-- end of lg --></div>
<p>「尔时，天众中有天智慧者，阿修罗众中有阿修罗智慧者，于此偈思惟称量观察，作是念：『毘摩质多罗阿修罗所说偈，终竟长夜起于鬪讼战諍，当知毘摩质多罗阿修罗王教人长夜鬪讼战諍；释提桓因所说偈，长夜终竟息于鬪讼战諍，当知天帝释长夜教人息于鬪讼战諍，当知帝释善论得胜。』」</p>
<p>佛告诸比丘：「释提桓因以善论议伏阿修罗。诸比丘！释提桓因于三十三天为自在王，立于善论，讚歎善论。汝等比丘亦应如是，正信非家，出家学道，亦当善论，讚歎善论，应当学！」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1183' />
<p class='h2'>（一一一〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，有天帝释，天、阿修罗对阵欲战。释提桓因语三十三天众言：『今日诸天与阿修罗军战，诸天得胜，阿修罗不如者，当生擒毘摩质多罗阿修罗王，以五繫缚，将还天宫。』毘摩质多罗阿修罗王告阿修罗众：『今日诸天、阿修罗共战，若阿修罗胜，诸天不如者，当生擒释提桓因，以五繫缚，将还阿修罗宫。』当其战时，诸天得胜，阿修罗不如。</p>
<p>「时，彼诸天捉得毘摩质多罗阿修罗王，以五繫缚，将还天宫，缚在帝释断法殿前门下。帝释从此门入出之时，毘摩质多罗阿修罗缚在门侧瞋恚骂詈。</p>
<p>「时，帝释御者见阿修罗王，身被五缚，在于门侧，帝释出入之时輒瞋恚骂詈。见已即便说偈，白帝释言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『释今为畏彼，</div>
<div class="lg-cell">为力不足耶，</div>
</div>
<!-- end of lg-row -->
<div class="lg-row">
<div class="lg-cell">能忍阿修罗，</div>
<div class="lg-cell">面前而骂辱。』</div>
</div><!-- end of lg --></div>
<p>「释即答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『不以畏故忍，</div>
<div class="lg-cell">亦非力不足，</div>
</div>
<!-- end of lg-row -->
<div class="lg-row">
<div class="lg-cell">何有黠慧人，</div>
<div class="lg-cell">而与愚夫对。』</div>
</div><!-- end of lg --></div>
<p>「御者复白言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若但行忍者，</div>
<div class="lg-cell">于事则有闕，</div>
</div>
<!-- end of lg-row -->
<div class="lg-row">
<div class="lg-cell">愚痴者当言，</div>
<div class="lg-cell">畏怖故行忍。</div>
</div>
<!-- end of lg-row -->
<div class="lg-row">
<div class="lg-cell">是故当苦治，</div>
<div class="lg-cell">以智制愚痴。』</div>
</div><!-- end of lg --></div>
<p>「帝释答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我常观察彼，</div>
<div class="lg-cell">制彼愚夫者，</div>
</div>
<!-- end of lg-row -->
<div class="lg-row">
<div class="lg-cell">见愚者瞋盛，</div>
<div class="lg-cell">智以静默伏。</div>
</div>
<!-- end of lg-row -->
<div class="lg-row">
<div class="lg-cell">非力而为力，</div>
<div class="lg-cell">是彼愚痴力，</div>
</div>
<!-- end of lg-row -->
<div class="lg-row">
<div class="lg-cell">愚痴违远法，</div>
<div class="lg-cell">于道则无有。</div>
</div>
<!-- end of lg-row -->
<div class="lg-row">
<div class="lg-cell">若使有大力，</div>
<div class="lg-cell">能忍于劣者，</div>
</div>
<!-- end of lg-row -->
<div class="lg-row">
<div class="lg-cell">是则为上忍。</div>
<div class="lg-cell">无力何有忍？</div>
</div>
<!-- end of lg-row -->
<div class="lg-row">
<div class="lg-cell">于他极骂辱，</div>
<div class="lg-cell">大力者能忍，</div>
</div>
<!-- end of lg-row -->
<div class="lg-row">
<div class="lg-cell">是则为上忍。</div>
<div class="lg-cell">无力何所忍？</div>
</div>
<!-- end of lg-row -->
<div class="lg-row">
<div class="lg-cell">于己及他人，</div>
<div class="lg-cell">善护大恐怖，</div>
</div>
<!-- end of lg-row -->
<div class="lg-row">
<div class="lg-cell">知彼瞋恚盛，</div>
<div class="lg-cell">还自守静默。</div>
</div>
<!-- end of lg-row -->
<div class="lg-row">
<div class="lg-cell">于二义俱备，</div>
<div class="lg-cell">自利亦利他。</div>
</div>
<!-- end of lg-row -->
<div class="lg-row">
<div class="lg-cell">谓言愚夫者，</div>
<div class="lg-cell">以不见法故，</div>
</div>
<!-- end of lg-row -->
<div class="lg-row">
<div class="lg-cell">愚夫谓胜忍，</div>
<div class="lg-cell">重增其恶口，</div>
</div>
<!-- end of lg-row -->
<div class="lg-row">
<div class="lg-cell">未知忍彼骂，</div>
<div class="lg-cell">于彼常得胜。</div>
</div>
<!-- end of lg-row -->
<div class="lg-row">
<div class="lg-cell">于胜己行忍，</div>
<div class="lg-cell">是名恐怖忍。</div>
</div>
<!-- end of lg-row -->
<div class="lg-row">
<div class="lg-cell">于等者行忍，</div>
<div class="lg-cell">是名忍諍忍。</div>
</div>
<!-- end of lg-row -->
<div class="lg-row">
<div class="lg-cell">于劣者行忍，</div>
<div class="lg-cell">是则为上忍。』」</div>
</div><!-- end of lg --></div>
<p>佛告诸比丘：「释提桓因于三十三天为自在王，常行忍辱，讚歎于忍。汝等比丘正信非家，出家学道，亦应如是行忍，讚歎于忍，应当学！」</p>
<p>佛说经已，诸比丘闻佛所说，欢喜奉行。</p></div>
<div class='div-jing'><a id='mulu1184' />
<p class='h2'>（一一一一）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，释提桓因欲入园观。时，勅其御者，令严驾千马之车詣于园观。御者奉勅，即严驾千马之车，往白帝释：『唯！俱尸迦！严驾已竟，唯王知时。』天帝释即下常胜殿，东向合掌礼佛。尔时，御者见，即心惊毛竪，马鞭落地。</p>
<p>「时，天帝释见御者心惊毛竪，马鞭落地，即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝见何忧怖，</div>
<div class="lg-cell">马鞭落于地。』</div>
</div><!-- end of lg --></div>
<p>「御者说偈白帝释言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『见王天帝释，</div>
<div class="lg-cell">为舍脂之夫，</div>
</div>
<!-- end of lg-row -->
<div class="lg-row">
<div class="lg-cell">所以生恐怖，</div>
<div class="lg-cell">马鞭落地者。</div>
</div>
<!-- end of lg-row -->
<div class="lg-row">
<div class="lg-cell">常见天帝释，</div>
<div class="lg-cell">一切诸大地，</div>
</div>
<!-- end of lg-row -->
<div class="lg-row">
<div class="lg-cell">人天大小王，</div>
<div class="lg-cell">及四护世主。</div>
</div>
<!-- end of lg-row -->
<div class="lg-row">
<div class="lg-cell">三十三天众，</div>
<div class="lg-cell">悉皆恭敬礼，</div>
</div>
<!-- end of lg-row -->
<div class="lg-row">
<div class="lg-cell">何处更有尊，</div>
<div class="lg-cell">尊于帝释者。</div>
</div>
<!-- end of lg-row -->
<div class="lg-row">
<div class="lg-cell">而今正东向，</div>
<div class="lg-cell">合掌修敬礼。』</div>
</div><!-- end of lg --></div>
<p>「尔时，帝释说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我实于一切，</div>
<div class="lg-cell">世间大小王，</div>
</div>
<!-- end of lg-row -->
<div class="lg-row">
<div class="lg-cell">及四护世王，</div>
<div class="lg-cell">三十三天众，</div>
</div>
<!-- end of lg-row -->
<div class="lg-row">
<div class="lg-cell">最为其尊王，</div>
<div class="lg-cell">故悉来恭敬，</div>
</div>
<!-- end of lg-row -->
<div class="lg-row">
<div class="lg-cell">而复有世间，</div>
<div class="lg-cell">随顺等正觉，</div>
</div>
<!-- end of lg-row -->
<div class="lg-row">
<div class="lg-cell">名号满天师，</div>
<div class="lg-cell">故我稽首礼。』</div>
</div><!-- end of lg --></div>
<p>「御者复白言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『是必世间胜，</div>
<div class="lg-cell">故使天王释，</div>
</div>
<!-- end of lg-row -->
<div class="lg-row">
<div class="lg-cell">恭敬而合掌，</div>
<div class="lg-cell">东向稽首礼。</div>
</div>
<!-- end of lg-row -->
<div class="lg-row">
<div class="lg-cell">我今亦当礼，</div>
<div class="lg-cell">天王所礼者。』</div>
</div><!-- end of lg --></div>
<p>「时，天帝释，舍脂之夫说如是偈，礼佛已，乘千马车，往詣园观。」</p>
<p>佛告诸比丘：「彼天帝释于三十三天为自在王，尚恭敬佛，亦复讚歎恭敬于佛。汝等比丘正信非家，出家学道，亦应如是恭敬于佛，亦当讚歎恭敬佛者，应当学！」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1185' />
<p class='h2'>（一一一二）</p>
<p>如是我闻：</p>
<p>一时，佛住舍卫国祇树给孤独园……广说如上。差别者：「尔时，帝释下常胜殿，合掌东向敬礼尊法。」乃至……。</p>
<p>佛说此经已，诸比丘闻佛所说，欢喜奉行。</p>
<p>如是我闻：</p>
<p>一时，佛住舍卫国祇树给孤独园……如上广说。差别者：「尔时，帝释说偈答御者言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我实为大地，</div>
<div class="lg-cell">世间大小王，</div>
</div>
<!-- end of lg-row -->
<div class="lg-row">
<div class="lg-cell">及四护世主，</div>
<div class="lg-cell">三十三天众，</div>
</div>
<!-- end of lg-row -->
<div class="lg-row">
<div class="lg-cell">如是等一切，</div>
<div class="lg-cell">悉尊重恭敬，</div>
</div>
<!-- end of lg-row -->
<div class="lg-row">
<div class="lg-cell">然复有淨戒，</div>
<div class="lg-cell">长夜入正受。</div>
</div>
<!-- end of lg-row -->
<div class="lg-row">
<div class="lg-cell">正信而出家，</div>
<div class="lg-cell">究竟诸梵行，</div>
</div>
<!-- end of lg-row -->
<div class="lg-row">
<div class="lg-cell">故我于彼所，</div>
<div class="lg-cell">尊重恭敬礼。</div>
</div>
<!-- end of lg-row -->
<div class="lg-row">
<div class="lg-cell">又调伏贪恚，</div>
<div class="lg-cell">超越愚痴境，</div>
</div>
<!-- end of lg-row -->
<div class="lg-row">
<div class="lg-cell">修学不放逸，</div>
<div class="lg-cell">亦恭敬礼彼。</div>
</div>
<!-- end of lg-row -->
<div class="lg-row">
<div class="lg-cell">贪欲瞋恚痴，</div>
<div class="lg-cell">悉已永不着，</div>
</div>
<!-- end of lg-row -->
<div class="lg-row">
<div class="lg-cell">漏尽阿罗汉，</div>
<div class="lg-cell">复应敬礼彼。</div>
</div>
<!-- end of lg-row -->
<div class="lg-row">
<div class="lg-cell">若复在居家，</div>
<div class="lg-cell">奉持于淨戒，</div>
</div>
<!-- end of lg-row -->
<div class="lg-row">
<div class="lg-cell">如法修布萨，</div>
<div class="lg-cell">亦复应敬礼。』</div>
</div><!-- end of lg --></div>
<p>「御者白帝释言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『是必世间胜，</div>
<div class="lg-cell">故天王敬礼，</div>
</div>
<!-- end of lg-row -->
<div class="lg-row">
<div class="lg-cell">我亦当如是，</div>
<div class="lg-cell">随天王恭敬。』</div>
</div><!-- end of lg --></div>
<p>「诸比丘！彼天帝释，舍脂之夫敬礼法、僧，亦复讚歎礼法、僧者，汝等已能正信非家，出家学道，亦当如是敬礼法、僧，当复讚歎礼法、僧者。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1186' />
<p class='h2'>（一一一三）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，有天帝释欲入园观，王勅御者，令严驾千马之车。御者受教，即严驾已，还白帝释：『乘已严驾，唯王知时。』</p>
<p>「尔时，帝释从常胜殿来下，周向诸方，合掌恭敬。</p>
<p>「时，彼御者见天帝释从殿来下，住于中庭，周向诸方，合掌恭敬。见已惊怖，马鞭落地，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『诸方唯有人，</div>
<div class="lg-cell">臭秽胞胎生，</div>
</div>
<!-- end of lg-row -->
<div class="lg-row">
<div class="lg-cell">神处秽死尸，</div>
<div class="lg-cell">飢渴常燋然。</div>
</div>
<!-- end of lg-row -->
<div class="lg-row">
<div class="lg-cell">何故憍尸迦，</div>
<div class="lg-cell">故重于非家？</div>
</div>
<!-- end of lg-row -->
<div class="lg-row">
<div class="lg-cell">为我说其义，</div>
<div class="lg-cell">飢渴愿欲闻。』</div>
</div><!-- end of lg --></div>
<p>「时，天帝释说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我正恭敬彼，</div>
<div class="lg-cell">能出非家者，</div>
</div>
<!-- end of lg-row -->
<div class="lg-row">
<div class="lg-cell">自在游诸方，</div>
<div class="lg-cell">不计其行止。</div>
</div>
<!-- end of lg-row -->
<div class="lg-row">
<div class="lg-cell">城邑国土色，</div>
<div class="lg-cell">不能累其心，</div>
</div>
<!-- end of lg-row -->
<div class="lg-row">
<div class="lg-cell">不畜资生具，</div>
<div class="lg-cell">一往无欲定。</div>
</div>
<!-- end of lg-row -->
<div class="lg-row">
<div class="lg-cell">往则无所求，</div>
<div class="lg-cell">唯无为为乐，</div>
</div>
<!-- end of lg-row -->
<div class="lg-row">
<div class="lg-cell">言则定善言，</div>
<div class="lg-cell">不言则寂定。</div>
</div>
<!-- end of lg-row -->
<div class="lg-row">
<div class="lg-cell">诸天阿修罗，</div>
<div class="lg-cell">各各共相违，</div>
</div>
<!-- end of lg-row -->
<div class="lg-row">
<div class="lg-cell">人间自共諍，</div>
<div class="lg-cell">相违亦如是。</div>
</div>
<!-- end of lg-row -->
<div class="lg-row">
<div class="lg-cell">唯有出家者，</div>
<div class="lg-cell">于诸諍无諍，</div>
</div>
<!-- end of lg-row -->
<div class="lg-row">
<div class="lg-cell">于一切众生，</div>
<div class="lg-cell">放捨于刀杖。</div>
</div>
<!-- end of lg-row -->
<div class="lg-row">
<div class="lg-cell">于财离财色，</div>
<div class="lg-cell">不醉亦不荒，</div>
</div>
<!-- end of lg-row -->
<div class="lg-row">
<div class="lg-cell">远离一切恶，</div>
<div class="lg-cell">是故敬礼彼。』</div>
</div><!-- end of lg --></div>
<p>「是时，御者复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『天王之所敬，</div>
<div class="lg-cell">是必世间胜，</div>
</div>
<!-- end of lg-row -->
<div class="lg-row">
<div class="lg-cell">故我从今日，</div>
<div class="lg-cell">当礼出家人。』</div>
</div><!-- end of lg --></div>
<p>「如是说已，天帝释敬礼诸方一切僧毕，昇于马车，游观园林。」</p>
<p>佛告比丘：「彼天帝释于三十三天为自在王，而常恭敬众僧，亦常讚歎恭敬僧功德。汝等比丘正信非家，出家学道，亦当如是恭敬众僧，亦当讚歎敬僧功德。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1187' />
<p class='h2'>（一一一四）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，阿修罗王兴四种兵——象兵、马兵、车兵、步兵。时，三十三天欲共鬪战。时，天帝释闻阿修罗王兴四种兵——象兵、马兵、车兵、步兵，来欲共战。闻已，即告宿毘梨天子言：『阿公知不？阿修罗兴四种兵——象兵、马兵、车兵、步兵，欲与三十三天共战。阿公可勅三十三天兴四种兵——象兵、马兵、车兵、步兵，与彼阿修罗共战。』尔时，宿毘梨天子受帝释教，还自天宫，慢缓宽纵，不勤方便。</p>
<p>「阿修罗众已出在道路，帝释闻已，复告宿毘梨天子：『阿公！阿修罗军已在道路，阿公可速告令起四种兵与阿修罗战。』宿毘梨天子受帝释教已，即复还宫，懈怠宽纵。</p>
<p>「时，阿修罗王军已垂至，释提桓因闻阿修罗军已在近路，复告宿毘梨天子：『阿公知不？阿修罗军已在近路，阿公！速告诸天起四种兵。』</p>
<p>「时，宿毘梨天子即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若有不起处，</div>
<div class="lg-cell">无为安隐乐，</div>
</div>
<!-- end of lg-row -->
<div class="lg-row">
<div class="lg-cell">得如是处者，</div>
<div class="lg-cell">无作亦无忧。</div>
</div>
<!-- end of lg-row -->
<div class="lg-row">
<div class="lg-cell">当与我是处，</div>
<div class="lg-cell">令我得安隐。』</div>
</div><!-- end of lg --></div>
<p>「尔时，帝释说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若有不起处，</div>
<div class="lg-cell">无为安隐乐，</div>
</div>
<!-- end of lg-row -->
<div class="lg-row">
<div class="lg-cell">若得是处者，</div>
<div class="lg-cell">无作亦无忧。</div>
</div>
<!-- end of lg-row -->
<div class="lg-row">
<div class="lg-cell">汝得是处者，</div>
<div class="lg-cell">亦应将我去。』</div>
</div><!-- end of lg --></div>
<p>「宿毘梨天子复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若处无方便，</div>
<div class="lg-cell">不起安隐乐，</div>
</div>
<!-- end of lg-row -->
<div class="lg-row">
<div class="lg-cell">若得彼处者，</div>
<div class="lg-cell">无作亦无忧。</div>
</div>
<!-- end of lg-row -->
<div class="lg-row">
<div class="lg-cell">当与我是处，</div>
<div class="lg-cell">令我得安隐。』</div>
</div><!-- end of lg --></div>
<p>「时，天帝释复说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若处无方便，</div>
<div class="lg-cell">不起安隐乐，</div>
</div>
<!-- end of lg-row -->
<div class="lg-row">
<div class="lg-cell">若人得是处，</div>
<div class="lg-cell">无作亦无忧。</div>
</div>
<!-- end of lg-row -->
<div class="lg-row">
<div class="lg-cell">汝得是处者，</div>
<div class="lg-cell">亦应将我去。』</div>
</div><!-- end of lg --></div>
<p>「宿毘梨天子复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若处不放逸，</div>
<div class="lg-cell">不起安隐乐，</div>
</div>
<!-- end of lg-row -->
<div class="lg-row">
<div class="lg-cell">若人得是处，</div>
<div class="lg-cell">无作亦无忧。</div>
</div>
<!-- end of lg-row -->
<div class="lg-row">
<div class="lg-cell">当与我是处，</div>
<div class="lg-cell">令得安隐乐。』</div>
</div><!-- end of lg --></div>
<p>「时，天帝释复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若处不放逸，</div>
<div class="lg-cell">不起安隐乐，</div>
</div>
<!-- end of lg-row -->
<div class="lg-row">
<div class="lg-cell">若人得是处，</div>
<div class="lg-cell">无作亦无忧。</div>
</div>
<!-- end of lg-row -->
<div class="lg-row">
<div class="lg-cell">汝得是处者，</div>
<div class="lg-cell">亦应将我去。』</div>
</div><!-- end of lg --></div>
<p>「宿毘梨复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『懒惰无所起，</div>
<div class="lg-cell">不知作已作，</div>
</div>
<!-- end of lg-row -->
<div class="lg-row">
<div class="lg-cell">行欲悉皆会，</div>
<div class="lg-cell">当与我是处。』</div>
</div><!-- end of lg --></div>
<p>「时，天帝释复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『懒惰无所起，</div>
<div class="lg-cell">得究竟安乐，</div>
</div>
<!-- end of lg-row -->
<div class="lg-row">
<div class="lg-cell">汝得彼处者，</div>
<div class="lg-cell">亦应将我去。』</div>
</div><!-- end of lg --></div>
<p>「宿毘梨天子复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『无事亦得乐，</div>
<div class="lg-cell">无作亦无忧，</div>
</div>
<!-- end of lg-row -->
<div class="lg-row">
<div class="lg-cell">若与我是处，</div>
<div class="lg-cell">令我得安乐。』</div>
</div><!-- end of lg --></div>
<p>「天帝释复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若见若复闻，</div>
<div class="lg-cell">众生无所作，</div>
</div>
<!-- end of lg-row -->
<div class="lg-row">
<div class="lg-cell">汝得是处者，</div>
<div class="lg-cell">亦应将我去。</div>
</div>
<!-- end of lg-row -->
<div class="lg-row">
<div class="lg-cell">汝若畏所作，</div>
<div class="lg-cell">不念于有为，</div>
</div>
<!-- end of lg-row -->
<div class="lg-row">
<div class="lg-cell">但当速淨除，</div>
<div class="lg-cell">涅槃之径路。』</div>
</div><!-- end of lg --></div>
<p>「时，宿毘梨天子严四兵——象兵、马兵、车兵、步兵，与阿修罗战，摧阿修罗众，诸天得胜，还归天宫。」</p>
<p>佛告诸比丘：「释提桓因兴四种兵，与阿修罗战，精勤得胜。诸比丘！释提桓因于三十三天为自在王，常以精勤方便，亦常讚歎精勤之德。汝等比丘正信非家，出家学道，当勤精进，讚歎精勤。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1188' />
<p class='h2'>（一一一五）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，有一聚落，有诸仙人于聚落边空闲处住止。</p>
<p>「时，有诸天、阿修罗去聚落不远，对阵战鬪。</p>
<p>「尔时，毘摩质多罗阿修罗王除去五饰，脱去天冠，却伞盖，除剑刀，屏宝拂，脱革屣，至彼仙人住处，入于门内，周向看视，不顾眄诸仙人，亦不问讯。看已，还出。</p>
<p>「时，有一仙人遥见毘摩质多罗阿修罗王除去五饰入园，看已，还出。见已，语诸仙人言：『此何等人？有不调伏色，不似人形，非威仪法，似田舍儿，非长者子，除去五饰，入于园门，高视观看，亦不顾眄问讯诸仙人。』有一仙人答言：『此是毘摩质多罗阿修罗王，除去五饰，观看而去。』彼仙人言：『此非贤士，不好不善，非贤非法，除去五饰，来入园门，看已，还去，亦不顾眄问讯诸仙人。以是故，当知天众增长，阿修罗损减。』</p>
<p>「时，释提桓因除去五饰，入仙人住处，与诸仙人面相问讯慰劳，然后还出。</p>
<p>「复有仙人见天帝释除去五饰，入于园门，周遍问讯。见已，问诸仙人：『此是何人？入于园林，有调伏色，有可适人色，有威仪色，非田舍儿，似族姓子，除去五饰，来入园门，周遍问讯，然后还出。』有仙人答言：『此是天帝释，除去五饰，来入园门，周遍问讯，然后还去。』彼仙人言：『此是贤士，善好真实威仪法，除去五饰，来入园门，周遍问讯，然后还去，以是当知天众增长，阿修罗众损减。』</p>
<p>「时，毘摩质多罗阿修罗王闻仙人称歎诸天，闻已，瞋恚熾盛。</p>
<p>「时，彼空处仙人闻阿修罗王瞋恚熾盛，往詣毘摩质多罗阿修罗王所，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『仙人故来此，</div>
<div class="lg-cell">求乞施无畏，</div>
</div>
<!-- end of lg-row -->
<div class="lg-row">
<div class="lg-cell">汝能施无畏，</div>
<div class="lg-cell">赐牟尼恩教。』</div>
</div><!-- end of lg --></div>
<p>「毘摩质多罗以偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『于汝仙人所，</div>
<div class="lg-cell">无有施无畏，</div>
</div>
<!-- end of lg-row -->
<div class="lg-row">
<div class="lg-cell">违背阿修罗，</div>
<div class="lg-cell">习近帝释故。</div>
</div>
<!-- end of lg-row -->
<div class="lg-row">
<div class="lg-cell">于此诸无畏，</div>
<div class="lg-cell">当遗以恐怖。』</div>
</div><!-- end of lg --></div>
<p>「仙人复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『随行殖种子，</div>
<div class="lg-cell">随类果报生，</div>
</div>
<!-- end of lg-row -->
<div class="lg-row">
<div class="lg-cell">来乞于无畏，</div>
<div class="lg-cell">遗之以恐怖。</div>
</div>
<!-- end of lg-row -->
<div class="lg-row">
<div class="lg-cell">当获无尽畏，</div>
<div class="lg-cell">施畏种子故。』</div>
</div><!-- end of lg --></div>
<p>「时，诸仙人于毘摩质多罗阿修罗王面前说呪已，凌虚而逝。</p>
<p>「即于是夜，毘摩质多罗阿修罗王心惊三起，眠中闻恶声言：『释提桓因兴四种兵，与阿修罗战！』惊觉恐怖，虑战必败，退走而还阿修罗宫。</p>
<p>「时，天帝释敌退得胜已，詣彼空闲仙人住处，礼诸仙人足已，退于西面诸仙人前，东向而坐。</p>
<p>「时，东风起，有异仙人即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『今此诸牟尼，</div>
<div class="lg-cell">出家来日久，</div>
</div>
<!-- end of lg-row -->
<div class="lg-row">
<div class="lg-cell">腋下流汗臭，</div>
<div class="lg-cell">莫顺坐风下。</div>
</div>
<!-- end of lg-row -->
<div class="lg-row">
<div class="lg-cell">千眼可移坐，</div>
<div class="lg-cell">此臭难可堪。』</div>
</div><!-- end of lg --></div>
<p>「时，天帝释说偈答言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『种种众香华，</div>
<div class="lg-cell">结以为华鬘，</div>
</div>
<!-- end of lg-row -->
<div class="lg-row">
<div class="lg-cell">今之所闻香，</div>
<div class="lg-cell">其香复过是，</div>
</div>
<!-- end of lg-row -->
<div class="lg-row">
<div class="lg-cell">宁久闻斯香，</div>
<div class="lg-cell">未曾生厌患。』」</div>
</div><!-- end of lg --></div>
<p>佛告诸比丘：「彼天帝释于三十三天为自在王，恭敬出家人，亦常讚歎出家人，亦常讚歎恭敬之德。汝等比丘正信非家，出家学道，常应恭敬诸梵行者，亦当讚歎恭敬之德。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1189' />
<p class='h2'>（一一一六）</p>
<p>如是我闻：</p>
<p>一时，佛住舍卫国祇树给孤独园。时，天帝释晨朝来詣佛所，稽首佛足，以帝释神力，身诸光明遍照祇树精舍。</p>
<p>时，释提桓因说偈问佛言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「为杀于何等，</div>
<div class="lg-cell">而得安隐眠？</div>
</div>
<!-- end of lg-row -->
<div class="lg-row">
<div class="lg-cell">为杀于何等，</div>
<div class="lg-cell">而得无忧畏？</div>
</div>
<!-- end of lg-row -->
<div class="lg-row">
<div class="lg-cell">为杀何等法，</div>
<div class="lg-cell">瞿昙所讚歎？」</div>
</div><!-- end of lg --></div>
<p>尔时，世尊说偈答言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「害凶恶瞋恚，</div>
<div class="lg-cell">而得安隐眠，</div>
</div>
<!-- end of lg-row -->
<div class="lg-row">
<div class="lg-cell">害凶恶瞋恚，</div>
<div class="lg-cell">心得无忧畏。</div>
</div>
<!-- end of lg-row -->
<div class="lg-row">
<div class="lg-cell">瞋恚为毒根，</div>
<div class="lg-cell">灭彼苦种子，</div>
</div>
<!-- end of lg-row -->
<div class="lg-row">
<div class="lg-cell">灭彼苦种子，</div>
<div class="lg-cell">而得无忧畏。</div>
</div>
<!-- end of lg-row -->
<div class="lg-row">
<div class="lg-cell">彼苦种灭故，</div>
<div class="lg-cell">贤圣所称歎。」</div>
</div><!-- end of lg --></div>
<p>尔时，释提桓因闻佛所说，欢喜随喜，作礼而去。</p></div>
<div class='div-jing'><a id='mulu1190' />
<p class='h2'>（一一一七）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「于月八日，四大天王勅遣大臣，案行世间：『为何等人供养父母、沙门、婆罗门，宗亲尊重，作诸福德，见今世恶，畏后世罪，行施作福，受持斋戒，于月八日、十四日、十五日，及神变月，受戒布萨？』至十四日，遣太子下，观察世间：『为何等人供养父母，乃至受戒布萨？』至十五日，四大天王自下世间，观察众生：『为何等人供养父母，乃至受戒布萨？』诸比丘！尔时，世间无有多人供养父母，乃至受戒布萨者。</p>
<p>「时，四天王即往詣三十三天集法讲堂，白天帝释：『天王当知，今诸世间，无有多人供养父母，乃至受戒布萨。』时，三十三天众闻之不喜，转相告语：『今世间人，不贤不善，不好不类，无真实行，不供养父母，乃至不受戒布萨。缘斯罪故，诸天众减，阿修罗众当渐增广。』</p>
<p>「诸比丘！尔时，世间若复多人供养父母，乃至受戒布萨者，四天王至三十三天集法讲堂，白天帝释：『天王当知，今诸世间，多有人民供养父母，乃至受戒布萨。』时，三十三天心皆欢喜，转相告语：『今诸世间，贤圣真实如法，多有人民供养父母，乃至受戒布萨。缘斯福德，阿修罗众减，诸天众增广。』</p>
<p>「时，天帝释知诸天众皆欢喜已。即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若人月八日，</div>
<div class="lg-cell">十四十五日，</div>
</div>
<!-- end of lg-row -->
<div class="lg-row">
<div class="lg-cell">及神变之月，</div>
<div class="lg-cell">受持八支斋。</div>
</div>
<!-- end of lg-row -->
<div class="lg-row">
<div class="lg-cell">如我所修行，</div>
<div class="lg-cell">彼亦如是修。』」</div>
</div><!-- end of lg --></div>
<p>尔时，世尊告诸比丘：「彼天帝释所说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若人月八日，</div>
<div class="lg-cell">十四十五日，</div>
</div>
<!-- end of lg-row -->
<div class="lg-row">
<div class="lg-cell">及神变之月，</div>
<div class="lg-cell">受持八支斋。</div>
</div>
<!-- end of lg-row -->
<div class="lg-row">
<div class="lg-cell">如我所修行，</div>
<div class="lg-cell">彼亦如是修。』</div>
</div><!-- end of lg --></div>
<p>「此非善说。所以者何？彼天帝释自有贪、恚、痴患，不脱生、老、病、死、忧、悲、恼、苦故。</p>
<p>「若阿罗汉比丘！诸漏已尽，所作已作，离诸重担，断诸有结，心善解脱，说此偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『若人月八日，</div>
<div class="lg-cell">十四十五日，</div>
</div>
<!-- end of lg-row -->
<div class="lg-row">
<div class="lg-cell">及神变之月，</div>
<div class="lg-cell">受持八支斋。</div>
</div>
<!-- end of lg-row -->
<div class="lg-row">
<div class="lg-cell">如我所修行，</div>
<div class="lg-cell">彼亦如是修。』</div>
</div><!-- end of lg --></div>
<p>「如是说者，则为善说。所以者何？阿罗汉比丘离贪、恚、痴，已脱生、老、病、死、忧、悲、恼、苦，是故此偈则为善说。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1191' />
<p class='h2'>（一一一八）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，毘摩质多罗阿修罗王疾病困篤，往詣释提桓因所，语释提桓因言：『憍尸迦！当知我今疾病困篤，为我疗治，令得安隐！』释提桓因语毘摩质多罗阿修罗言：『汝当授我幻法，我当疗治汝病，令得安隐。』毘摩质多罗阿修罗语帝释言：『我当还问诸阿修罗众，听我者，当授帝释阿修罗幻法。』</p>
<p>「尔时，毘摩质多罗阿修罗即往至诸阿修罗众中，语诸阿修罗言：『诸人当知，我今疾病困篤，往詣释提桓因所，求彼治病。彼语我言：「汝能授我阿修罗幻法者，当治汝病，令得安隐。」我今当往为彼说阿修罗幻法。』</p>
<p>「时，有一诈伪阿修罗语毘摩质多罗阿修罗：『其彼天帝释质直好信不虚伪，但语彼言：「天王！此阿修罗幻法，若学者，令人堕地狱，受罪无量百千岁。」彼天帝释必当息意，不复求学，当言：「汝去！令汝病差，可得安隐！」』</p>
<p>「时，毘摩质多罗阿修罗复往帝释所，说偈白言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『千眼尊天王，</div>
<div class="lg-cell">阿修罗幻术，</div>
</div>
<!-- end of lg-row -->
<div class="lg-row">
<div class="lg-cell">皆是虚誑法，</div>
<div class="lg-cell">令人堕地狱。</div>
</div>
<!-- end of lg-row -->
<div class="lg-row">
<div class="lg-cell">无量百千岁，</div>
<div class="lg-cell">受苦无休息。』</div>
</div><!-- end of lg --></div>
<p>「时，天帝释语毘摩质多罗阿修罗言：『止！止！如是幻术，非我所须，汝且还去，令汝身病寂灭休息，得力安隐！』」</p>
<p>佛告诸比丘：「释提桓因于三十三天为自在王，长夜真实，不幻不伪，贤善质直。汝等比丘正信非家，出家学道，亦应如是不幻不伪，贤善质直，当如是学。」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1192' />
<p class='h2'>（一一一九）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「时，有天帝释及鞞卢闍那子婆稚阿修罗王，有绝妙之容，于晨朝时，俱詣佛所，稽首佛足，退坐一面。时，天帝释及鞞卢闍那子婆稚阿修罗王，身诸光明，普照祇树给孤独园。」</p>
<p>尔时，鞞卢闍那阿修罗王说偈白佛：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「人当勤方便，</div>
<div class="lg-cell">必令利满足，</div>
</div>
<!-- end of lg-row -->
<div class="lg-row">
<div class="lg-cell">是利满足已，</div>
<div class="lg-cell">何须复方便。」</div>
</div><!-- end of lg --></div>
<p>时，天帝释复说偈言：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若人勤方便，</div>
<div class="lg-cell">必令利满足，</div>
</div>
<!-- end of lg-row -->
<div class="lg-row">
<div class="lg-cell">是利满足已，</div>
<div class="lg-cell">修忍无过上。」</div>
</div><!-- end of lg --></div>
<p>说是偈已，俱白佛言：「世尊！何者善说？」世尊告言：「汝等所说，二说俱善。」</p>
<p>然今汝等复听我说。</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「一切众生类，</div>
<div class="lg-cell">悉皆求己利，</div>
</div>
<!-- end of lg-row -->
<div class="lg-row">
<div class="lg-cell">彼彼诸众生，</div>
<div class="lg-cell">各自求所应。</div>
</div>
<!-- end of lg-row -->
<div class="lg-row">
<div class="lg-cell">世间诸和合，</div>
<div class="lg-cell">及与第一义，</div>
</div>
<!-- end of lg-row -->
<div class="lg-row">
<div class="lg-cell">当知世和合，</div>
<div class="lg-cell">则为非常法。</div>
</div>
<!-- end of lg-row -->
<div class="lg-row">
<div class="lg-cell">若人勤方便，</div>
<div class="lg-cell">必令利满足，</div>
</div>
<!-- end of lg-row -->
<div class="lg-row">
<div class="lg-cell">是利满足已，</div>
<div class="lg-cell">修忍无过上。」</div>
</div><!-- end of lg --></div>
<p>尔时，天帝释及<span class='corr'>鞞</span>卢闍那子婆稚阿修罗王闻佛所说，欢喜随喜，作礼而去。</p>
<p>尔时，世尊告诸比丘：「释提桓因于三十三天为自在王，修行于忍，讚歎于忍。汝等比丘正信非家，出家学道，亦应如是修行于忍，讚歎于忍！」</p>
<p>佛说此经已，诸比丘闻佛所说，欢喜奉行。</p></div>
<div class='div-jing'><a id='mulu1193' />
<p class='h2'>（一一二〇）</p>
<p>如是我闻：</p>
<p>一时，佛住舍卫国祇树给孤独园。</p>
<p>尔时，世尊告诸比丘：「过去世时，有天帝释白佛言：『世尊！我今受如是戒：「乃至佛法住世，尽其形寿，有恼我者，要不反报加恼于彼。」』时，毘摩质多罗阿修罗王闻天帝释受如是戒：『乃至佛法住世，尽其形寿，有恼我者，我不反报加恼于彼。』闻已，执持利剑，逆道而来。</p>
<p>「时，天帝释遥见毘摩质多罗阿修罗王执持利剑，逆道而来，即遥告言：『阿修罗！住！缚汝勿动！』</p>
<p>「毘摩质多罗阿修罗王即不得动，语帝释言：『汝今岂不受如是戒：「若佛法住世，尽其形寿，有恼我者，必不还报。」耶？』天帝释答言：『我实受如是戒，但汝息住受缚。』阿修罗言：『今且放我！』帝释答言：『汝若约誓不作乱者，然后放汝。』阿修罗言：『放我当如法作。』帝释答言：『先如法作，然后放汝！』</p>
<p>「时，毘摩质多罗阿修罗王即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『贪欲之所趣，</div>
<div class="lg-cell">及瞋恚所趣，</div>
</div>
<!-- end of lg-row -->
<div class="lg-row">
<div class="lg-cell">妄语之所趣，</div>
<div class="lg-cell">谤毁贤圣趣。</div>
</div>
<!-- end of lg-row -->
<div class="lg-row">
<div class="lg-cell">我若嬈乱者，</div>
<div class="lg-cell">趣同彼趣趣。』</div>
</div><!-- end of lg --></div>
<p>「释提桓因复告言：『放汝令去，随汝所安。』</p>
<p>「尔时，天帝释令阿修罗王作约誓已，往詣佛所，稽首佛足，退坐一面，白佛言：『世尊！我于佛前受如是戒：「乃至佛法住世，尽其形寿，有恼我者，我不反报。」毘摩质多罗阿修罗王闻我受戒，手执利剑，随路而来。我遥见已，语言：「阿修罗！住！住！缚汝勿动！」彼阿修罗言：「汝不受戒耶？」我即答言：「我实受戒，且汝今住，缚汝勿动。」彼即求脱，我告彼言：「若作约誓不作乱者，当令汝脱。」阿修罗言：「且当放我，当说约誓。」我即告言：「先说约誓，然后放汝。」彼即说偈，作约誓言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『贪欲之所趣，</div>
<div class="lg-cell">及瞋恚所趣，</div>
</div>
<!-- end of lg-row -->
<div class="lg-row">
<div class="lg-cell">妄语之所趣，</div>
<div class="lg-cell">谤毁贤圣趣，</div>
</div>
<!-- end of lg-row -->
<div class="lg-row">
<div class="lg-cell">我若作嬈乱，</div>
<div class="lg-cell">趣同彼趣趣。』</div>
</div><!-- end of lg --></div>
<p>「『如是。世尊！我要彼阿修罗王令说约誓，为是法不？彼阿修罗复为嬈乱不？』</p>
<p>「佛告天帝释：『善哉！善哉！汝要彼约誓，如法不违，彼亦不复敢作嬈乱。』尔时，天帝释闻佛所说，欢喜随喜，作礼而去。」</p>
<p>尔时，世尊告诸比丘：「彼天帝释于三十三天为自在王，不为嬈乱，亦常讚歎不嬈乱法。汝等比丘正信非家，出家学道，亦应如是行不嬈乱，亦当讚歎不扰乱法。」</p>
<p>佛说此经已，诸比丘闻佛所说，欢喜奉行。</p>
<p class='juan'>杂阿含经卷第四十</p></div></div>
</div><!-- end of div[@id='body'] -->
</body></html>
