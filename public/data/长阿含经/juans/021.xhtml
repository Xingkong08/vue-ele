<html xmlns="http://www.w3.org/1999/xhtml">
<head>
  <title>长阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'><div class='jing'>
<p class='juan'><a id='mulu67' />佛说长阿含经卷第二十一</p><p class="byline">后秦弘始年佛陀耶舍共竺佛念译</p>
<div class='div-pin'><a id='mulu68' />
<p class='h3'><span class='corr'></span>第四分世记经三灾品第九</p>
<p>佛告比丘：「有四事长久，无量无限，不可以日月岁数而称计也。云何为四？一者世间灾渐起，坏此世时，中间长久，无量无限，不可以日月岁数而称计也。二者此世间坏已，中间空旷，无有世间，长久逈远，不可以日月岁数而称计也。三者天地初起，向欲成时，中间长久，不可以日月岁数而称计也。四者天地成已，久住不坏，不可以日月岁数而称计也。是为四事长久，无量无限，不可以日月岁数而计量也。」</p>
<p>佛告比丘：「世有三灾。云何为三？一者火灾，二者水灾，三者风灾。有三灾上际。云何为三？一者光音天，二者遍淨天，三者果实天。若火灾起时，至光音天，光音天为际。若水灾起时，至遍淨天，遍淨天为际。若风灾起时，至果实天，果实天为际。云何为火灾？火灾始欲起时，此世间人皆行正法，正见不倒，修十善行，行此法时，有人得第二禪者，即踊身上昇于虚空中，住圣人道、天道、梵道，高声唱言：『诸贤！当知无觉、无观第二禪乐，第二禪乐。』时，世间人闻此声已，仰语彼言：『善哉！善哉！唯愿为我说无觉、无观第二禪道。』时，空中人闻其语已，即为说无觉、无观第二禪道。此世间人闻彼说已，即修无觉无观第二禪道，身坏命终，生光音天。</p>
<p>「是时，地狱众生罪毕命终，来生人间，复修无觉、无观第二禪，身坏命终，生光音天；畜生、饿鬼、阿须伦、四天王、忉利天、炎天、兜率天、化自在天、他化自在天、梵天众生命终，来生人间，修无觉、无观第二禪，身坏命终，生光音天。由此因缘地狱道尽，畜生、饿鬼、阿须伦乃至梵天皆尽。当于尔时，先地狱尽，然后畜生尽；畜生尽已，饿鬼尽；饿鬼尽已，阿须伦尽；阿须伦尽已，四天王尽；四天王尽已，忉利天王尽；忉利天王尽已，炎摩天尽；炎摩天尽已，兜率天尽；兜率天尽已，化自在天尽；化自在天尽已，他化自在天尽；他化自在天尽已，梵天尽；梵天尽已，然后人尽，无有遗餘。人尽无餘已，此世败坏，乃成为灾，其后天不降雨，百穀草木自然枯死。」</p>
<p>佛告比丘：「以是当知，一切行无常，变易朽坏，不可恃怙，有为诸法，甚可厌患，当求度世解脱之道。其后久久，有大黑风暴起，吹大海水，海水深八万四千由旬，吹使两披，取日宫殿，置于须弥山半，去地四万二千由旬，安日道中，缘此世间有二日出。二日出已，令此世间所有小河、汱澮、渠流皆悉乾竭。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后久久，有大黑风暴起，海水深八万四千由旬，吹使两披，取日宫殿，置于须弥山半，去地四万二千由旬，安日道中，缘此世间有三日出。三日出已，此诸大水，恒河、耶婆那河、婆罗河、阿夷罗婆提河、阿摩怯河、辛陀河、故舍河皆悉乾竭，无有遗餘。</p>
<p>「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后久久，有大黑风暴起，海水深八万四千由旬，吹使两披，取日宫殿，置于须弥山半，安日道中，缘此世间有四日出。四日出已，此诸世间所有泉源、渊池，善见大池、阿耨大池、四方陀延池、优鉢罗池、拘物头池、分陀利池、离池，纵广五十由旬皆尽乾竭。</p>
<p>「以是故知，一切无常，变易朽坏，不可恃怙，凡诸有为甚可厌患，当求度世解脱之道。其后久久，有大黑风暴起，吹大海水，使令两披，取日宫殿，置于须弥山半，安日道中，缘此世间有五日出。五日出已，大海水稍减百由旬，至七百由旬。以是可知，一切行无常，变易朽坏，不可恃怙，凡诸有为甚可厌患，当求度世解脱之道。是时，大海稍尽，餘有七百由旬、六百由旬、五百由旬、四百由旬乃至百由旬在。以是可知，一切行无常，变易朽坏，不可恃怙，凡诸有为甚可厌患，当求度世解脱之道。时，大海水稍稍减尽，至七由旬、六由旬、五由旬，乃至一由旬在。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后海水稍尽，至七多罗树、六多罗树，乃至一多罗树。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后海水转浅，七人、六人、五人、四人、三人、二人、一人，至腰、至膝，至于<span class='corr'>[跳-兆+专]</span>、踝。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后海水犹如春雨后，亦如牛迹中水，遂至涸尽，不漬人指。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后久久，有大黑风暴起，吹海底沙，深八万四千由旬，令着两岸飃，取日宫殿，置于须弥山半，安日道中，缘此世间有六日出。六日出已，其四天下及八万天下诸山、大山、须弥山王皆烟起燋燃，犹如陶家初然陶时，六日出时亦复如是。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。其后久久，有大黑风暴起，吹海底沙，八万四千由旬，令着两岸飘，取日宫殿，置于须弥山半，安日道中，缘此世间有七日出。七日出已，此四天下及八万天下诸山、大山、须弥山王皆悉洞然，犹如陶家然灶焰起，七日出时亦复如是。」</p>
<p>佛告比丘：「以此当知，一切行无常，变易朽坏，不可恃怙，凡诸有为甚可厌患，当求度世解脱之道。此四天下及八万天下诸山、须弥山皆悉洞然；一时，四天王宫、忉利天宫、炎摩天宫、兜率天、化自在天、他化自在天、梵天宫亦皆洞然。」</p>
<p>佛告比丘：「是故当知，一切行无常，变易朽坏，不可恃怙，凡诸有为法甚可厌患，当求度世解脱之道。此四天下，乃至梵<span class='corr'>天</span>火洞然已，风吹火焰至光音天，其彼初生天子见此火焰，皆生怖畏言：『咄！此何物？』先生诸天语后生天言：『勿怖畏也，彼火曾来，齐此而止。』以念前火光，故名光念天。此四天下，乃至梵天火洞然已，须弥山王渐渐颓落，百由旬、二百由旬，至七百由旬。」</p>
<p>佛告比丘：「以是当知，一切行无常，变易朽坏，不可恃怙，凡诸有为甚可厌患，当求度世解脱之道。此四天下乃至梵天火洞然已，其后大地及须弥山尽无灰燼。是故当知，一切行无常，变易朽坏，不可恃怙，凡诸有为甚可厌患，当求度世解脱之道。其此大地火烧尽已，地下水尽，水下风尽。是故当知，一切行无常，变易朽坏，不可恃怙，凡诸有为甚可厌患，当求度世解脱之道。」</p>
<p>佛告比丘：「火灾起时，天不复雨，百穀草木自然枯死。谁当信者？独有见者，自当知耶？如是乃至地下水尽，水下风尽。谁当信者？独有见者，自当知耶？是为火灾。</p>
<p>「云何火劫还复？其后久久，有大黑云在虚空中，至光音天，周遍降雨，渧如车轮，如是无数百千岁雨，其水渐长，高无数百千由旬，乃至光音天。」</p>
<p>「时，有四大风起，持此水住。何等为四？一名住风，二名持风，三名不动，四名坚固。其后此水稍减百千由旬，无数百千万由旬，其水四面有大风起，名曰僧伽，吹水令动，鼓荡涛波，起沫积聚，风吹离水，在于空中自然坚固，变成天宫，七宝校饰，由此因缘有梵迦夷天宫。其水转减至无数百千万由旬，其水四面有大风起，名曰僧伽，吹水令动，鼓荡涛波，起沫积聚，风吹波离水，在于空中自然坚固，变成天宫，七宝校饰，由此因缘有他化自在天宫。</p>
<p>「其水转减至无数千万由旬，其水四面有大风起，名曰僧伽，吹水令动，鼓荡涛波，起沫积聚，风吹离水，在虚空中自然坚固，变成天宫，七宝校饰，由此因缘有化自在天宫。其水转减至无数百千由旬，有僧伽风，吹水令动，鼓荡涛波，起沫积聚，风吹离水，在虚空中自然坚固，变成天宫，七宝校饰，由此因缘有兜率天宫。其水转减至无数百千由旬，有僧伽风，吹水令动，鼓荡涛波，起沫积聚，风吹离水，在虚空中自然坚固，变成天宫，由此因缘有炎摩天宫。其水转减至无数百千由旬，水上有沫，深六十万八千由旬，其边无际，譬如此间，穴泉流水，水上有沫，彼亦如是。</p>
<p>「以何因缘有须弥山？有乱风起，吹此水沫造须弥山，高六十万八千由旬，纵广八万四千由旬，四宝所成，金、银、水精、琉璃。以何因缘有四阿须伦宫殿？其后乱风吹大海水吹大水沫，于须弥山四面起大宫殿，纵广各八万由旬，自然变成七宝宫殿。复何因缘有四天王宫殿？其后乱风吹大海水沫，于须弥山半四万二千由旬，自然变成七宝宫殿，以是故名为四天王宫殿。以何因缘有忉利天宫殿？其后乱风吹大水沫，于须弥山上自然变成七宝宫殿。</p>
<p>「复以何缘有伽陀罗山？其后乱风吹大水沫，去须弥山不远，自然化成宝山，下根入地四万二千由旬，纵广四万二千由旬，其边无际，杂色间厕，七宝所成，以是缘故有伽陀罗山。复以何缘有伊沙山？其后乱风吹大水沫，去伽陀罗山不远，自然变成伊沙山，高二万一千由旬，纵广二万一千由旬，其边无际，杂色参间，七宝所成，以是缘故有伊沙山。其后乱风吹大水沫，去伊沙山不远，自然变成树辰陀罗山，高万二千由旬，纵广万二千由旬，其边无际，杂色参间，七宝所成，以是因缘有树辰陀罗山。其后乱风吹大水沫，去树辰陀罗山不远，自然变成阿般泥楼山，高六千由旬，纵广六千由旬，其边无际，杂色参间，七宝所成，以是缘故有阿般尼楼山。</p>
<p>「其后乱风吹大水沫，去阿般尼楼山不远，自然变成弥隣陀罗山，高三千由旬，纵广三千由旬，其边无际，杂色参间，七宝所成，以是因缘有尼隣陀罗山。其后乱风吹大水沫，去尼隣陀罗山不远，自然变成比尼陀山，高千二百由旬，纵广千二百由旬，其边无际，杂色参间，七宝所成，以是缘故有比尼陀山。其后乱风吹大水沫，去比尼陀山不远，自然变成金刚轮山，高三百由旬，纵广三百由旬，其边无际，杂色参间，七宝所成，以是因缘有金刚轮山。</p>
<p>「何故有月、有七日宫殿？其后乱风吹大水沫，自然变成一月宫殿、七日宫殿，杂色参间，七宝所成，为黑风所吹还到本处，以是因缘有日、月宫殿。</p>
<p>「其后乱风吹大水沫，自然变成四天下及八万天下，以是因缘有四天下及八万天下。其后乱风吹大水沫，在四天下及八万天下，自然变成大金刚轮山，高十六万八千由旬，纵广十六万八千由旬，其边无限，金刚坚固，不可毁坏，以是因缘有大金刚轮山。其后久久，有自然云遍满空中，周遍大雨，渧如车轮，其水弥漫，没四天下，与须弥山等，其后乱风吹地为大坑，涧水尽入中，因此为海，以是因缘有四大海水。海水咸苦有三因缘。何等为三？一者有自然云遍满虚空，至光音天，周遍降雨，洗濯天宫，涤荡天下，从梵迦夷天宫、他化自在天宫，下至炎摩天宫、四天下、八万天下、诸山、大山、须弥山王皆洗濯涤荡，其中诸处有秽恶咸苦诸不淨汁，下流入海，合为一味，故海水咸。二者昔有大仙人禁呪海水，长使咸苦，人不得饮，是故咸苦。三者彼大海水杂众生居，其身长大，或百由旬、二百由旬，至七百由旬，呼哈吐纳，大小便中，故海水咸。是为火灾。」</p>
<p>佛告比丘：「云何为水灾？水灾起时，此世间人皆奉正法，正见，不邪见，修十善业，修善行已。时，有人得无喜第三禪者，踊身上昇于虚空中，住圣人道、天道、梵道，高声唱言：『诸贤！当知无喜第三禪乐，无喜第三禪乐。』时，世间人闻此声已，仰语彼言：『善哉！善哉！愿为我说是无喜第三禪道。』时，空中人闻此语已，即为演说无喜第三禪道，此世间人闻其说已，即修第三禪道，身坏命终，生遍淨天。</p>
<p>「尔时，地狱众生罪毕命终，来生人间，复修第三禪道，身坏命终，生遍淨天；畜生、饿鬼、阿须轮、四天王、忉利天、炎摩天、兜率天、化自在天、他化自在天、梵天、光音天众生命终，来生人间，修第三禪道，身坏命终，生遍淨天。由此因缘，地狱道尽，畜生、饿鬼、阿须伦、四天王，乃至光音天趣皆尽。当于尔时，先地狱尽，然后畜生尽；畜生尽已，饿鬼尽；饿鬼尽已，阿须伦尽；阿须伦尽已，四天王尽；四天王尽已，忉利天尽；忉利天尽已，炎摩天尽；炎摩天尽已，兜率天尽；兜率天尽已，化自在天尽；化自在天尽已，他化自在天尽；他化自在天尽已，梵天尽；梵天尽已，光音天尽；光音天尽已，然后人尽无餘。人尽无餘已，此世间败坏，乃成为灾。</p>
<p>「其后久久，有大黑云暴起，上至遍淨天，周遍大雨，纯雨热水，其水沸涌，煎熬天上，诸天宫殿皆悉消尽，无有遗餘。犹如酥油置于火中，煎熬消尽，无有遗餘，光音天宫亦复如是。以此可知，一切行无常，为变易法，不可恃怙，有为诸法，甚可厌患，当求度世解脱之道。</p>
<p>「其后此雨复浸梵迦夷天宫，煎熬消尽，无有遗餘。犹如酥油置于火中，无有遗餘，梵迦夷宫亦复如是。其后此雨复浸他化自在天、化自在天、兜率天、炎摩天宫，煎熬消尽，无有遗餘。犹如酥油置于火中，无有遗餘，彼诸天宫亦复如是。其后此雨复浸四天下及八万天下诸山、大山、须弥山王，煎熬消尽，无有遗餘。犹如酥油置于火中，煎熬消尽，无有遗餘，彼亦如是。是故当知，一切行无常，为变易法，不可恃怙，凡诸有为甚可厌患，当求度世解脱之道。其后此水煎熬大地，尽无餘已，地下水尽，水下风尽。是故当知，一切行无常，为变易法，不可恃怙，凡诸有为甚可厌患，当求度世解脱之道。」</p>
<p>佛告比丘：「遍淨天宫煎熬消尽。谁当信者？独有见者，乃能知耳。梵迦夷宫煎熬消尽，乃至地下水尽，水下风尽。谁当信者？独有见者，乃当知耳。是为水灾。</p>
<p>「云何水灾还复？其后久久，有大黑云充满虚空，至遍淨天，周遍降雨，渧如车轮，如是无数百千万岁，其水渐长，至遍淨天。有四大风，持此水住。何等为四？一名住风，二名持风，三名不动，四名坚固。其后此水稍减无数百千由旬，四面有大风起，名曰僧伽，吹水令动，鼓荡涛波，起沫积聚，风吹离水，在虚空中，自然变成光音天宫，七宝校饰，由此因缘有光音天宫。其水转减无数百千由旬，彼僧伽风吹水令动，鼓荡涛波，起沫积聚，风吹离水，在虚空中，自然变成梵迦夷天宫，七宝校饰；如是乃至海水一味咸苦，亦如火灾复时。是为水灾。」</p>
<p>佛告比丘：「云何为风灾？风灾起时，此世间人皆奉正法，正见，不邪见，修十善业，修善行时，时，有人得清淨护念第四禪，于虚空中住圣人道、天道、梵道，高声唱言：『诸贤！护念清淨第四禪乐，护念清淨第四禪乐。』时，此世人闻其声已，仰语彼言：『善哉！善哉！愿为我说护念清淨第四禪道。』时，空中人闻此语已，即为说第四禪道，此世间人闻其说已，即修第四禪道，身坏命终，生果实天。</p>
<p>「尔时，地狱众生罪毕命终，来生人间，复修第四禪，身坏命终，生果实天；畜生、饿鬼、阿须伦、四天王乃至遍淨天众生命终，来生人间，修第四禪，身坏命终，生果实天。由此因缘，地狱道尽，畜生、饿鬼、阿须伦、四天王，乃至遍淨天趣皆尽。尔时，地狱先尽，然后畜生尽；畜生尽已，饿鬼尽；饿鬼尽已，阿须伦尽；阿须伦尽已，四天王尽；四天王尽已，如是展转至遍淨天尽；遍淨天尽已，然后人尽无餘。人尽无餘已，此世间败坏，乃成为灾。其后久久，有大风起，名曰大僧伽，乃至果实天，其风四布，吹遍淨天宫、光音天宫，使宫宫相拍，碎若粉尘。犹如力士执二铜杵，杵杵相拍，碎尽无餘，二宫相拍亦复如是。以是当知，一切行无常，为变易法，不可恃怙，凡诸有为甚可厌患，当求度世解脱之道。</p>
<p>「其后此风吹梵迦夷天宫、他化自在天宫，宫宫相拍，碎如粉尘，无有遗餘。犹如力士执二铜杵，杵杵相拍，碎尽无餘，二宫相拍亦复如是。以是当知，一切行无常，为变易法，不可恃怙，凡诸有为甚可厌患，当求度世解脱之道。其后此风吹化自在天宫、兜率天宫、炎摩天宫，宫宫相拍，碎若粉尘，无有遗餘。犹如力士执二铜杵，杵杵相拍，碎尽无餘，彼宫如是碎尽无餘。以是当知，一切行无常，为变易法，不可恃怙，凡诸有为甚可厌患，当求度世解脱之道。</p>
<p>「其后此风吹四天下及八万天下诸山、大山、须弥山王置于虚空，高百千由旬，山山相拍，碎若粉尘。犹如力士手执轻糠散于空中，彼四天下、须弥诸山碎尽分散，亦复如是。以是可知，一切行无常，为变易法，不可恃怙，凡诸有为甚可厌患，当求度世解脱之道。其后风吹大地尽，地下水尽，水下风尽。是故当知，一切行无常，为变易法，不可恃怙，凡诸有为甚可厌患，当求度世解脱之道。」</p>
<p>佛告比丘：「遍淨天宫、光音天宫，宫宫相拍，碎若粉尘。谁当信者？独有见者，乃能知耳。如是乃至地下水尽，水下风尽。谁能信者？独有见者，乃能信耳。是为风灾。</p>
<p>「云何风灾还复？其后久久，有大黑云周遍虚空，至果实天，而降大雨，渧如车轮，霖雨无数百千万岁，其水渐长，至果实天。时，有四风持此水住。何等为四？一名住风，二名持风，三名不动，四名坚固。其后此水渐渐稍减无数百千由旬，其水四面有大风起，名曰僧伽，吹水令动，鼓荡涛波，起沫积聚，风吹离水，在于空中自然变成遍淨天宫，杂色参间，七宝所成，以此因缘有遍淨天宫。其水转减无数百千由旬，彼僧伽风吹水令动，鼓荡涛波，起沫积聚，风吹离水，在于空中自然变成光音天宫，杂色参间，七宝所成；乃至海水一味咸苦，亦如火灾复时。是为风灾。是为三灾，是为三复。」</p></div>
<div class='div-pin'><a id='mulu69' />
<p class='h3'>佛说长阿含第四分世记经战鬪品第十</p>
<p>佛告比丘：「昔者，诸天与阿须伦共鬪。时，释提桓因命忉利诸天而告之曰：『汝等今往与彼共战，若得胜者，捉毘摩质多罗阿须伦，以五繫繫缚，将詣善法讲堂，吾欲观之。』时，忉利诸天受帝释教已，各自庄严。时，毘摩质多罗阿须伦命诸阿须伦而告之曰：『汝等今往与彼共战，若得胜者，捉释提桓因，以五繫繫缚，将詣七叶讲堂，吾欲观之。』时，诸阿须伦受毘摩质多阿须伦教已，各自庄严。</p>
<p>「于是，诸天、阿须伦众遂共战鬪，诸天得胜，阿须伦退。时，忉利诸天捉阿须伦王，以五繫繫缚，将詣善法堂所，示天帝释。时，阿须伦王见天上快乐，生慕乐心，即自念言：『此处殊胜，即可居止，用复还归阿须伦宫为？』发此念时，五繫即得解，五乐在前。若阿须伦生念欲还詣本宫殿，五繫还缚，五乐自去。时，阿须伦所被繫缚，转更牢固。魔所繫缚复过于是，计吾我人为魔所缚，不计吾我人魔缚得解，爱我为缚，爱爱为缚，我当有为缚，我当无为缚，有色为缚，无色为缚，有色无色为缚，我有想为缚，无想为缚，有想无想为缚，我为大患、为癰、为刺。是故，贤圣弟子知我为大患、为癰、为刺，捨吾我想，修无我行，观彼我为重担、为放逸、为有。当有我是有为，当有无我是有为，有色是有为，无色是有为，有色无色是有为，有想是有为，无想是有为，有想无想是有为，有为为大患、为<span class='corr'>刺</span>、为疮。是故，贤圣弟子知有为为大患、为<span class='corr'>刺</span>、为疮故，捨有为，为无为行。」</p>
<p>佛告比丘：「昔者，诸天子与阿须伦共鬪。时，释提桓因命忉利天而告之曰：『汝等今往与阿须伦共鬪，若得胜者，捉毘摩质多罗阿须伦，以五繫繫缚，将詣善法讲堂，吾欲观之。』时，忉利诸天受帝释教已，各即自庄严。时，毘摩质多阿须伦复命诸阿须伦而告之曰：『汝等今往与彼共战，若得胜者，捉释提桓因，以五繫繫缚，将詣七叶讲堂，吾欲观之。』时，诸阿须伦受毘摩质多阿须伦教已，各自庄严。于是，诸天、阿须伦众遂共战鬪，诸天得胜，阿须伦退。忉利诸天捉阿须伦，以五繫繫缚，将詣善法堂所，示天帝释。彷徉游善法堂上，阿须伦王遥见帝释，于五繫中恶口骂詈。时，天帝侍者于天帝前，即说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『天帝何恐怖，</div>
<div class="lg-cell">自现己劣弱，</div>
</div>
<!-- end of lg-row -->
<div class="lg-row">
<div class="lg-cell">须质面毁呰，</div>
<div class="lg-cell">默听其恶言。』</div>
</div><!-- end of lg --></div>
<p>「时，天帝释即复以偈答侍者曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『彼亦无大力，</div>
<div class="lg-cell">我亦不恐畏，</div>
</div>
<!-- end of lg-row -->
<div class="lg-row">
<div class="lg-cell">如何大智士，</div>
<div class="lg-cell">与彼无智諍。』</div>
</div><!-- end of lg --></div>
<p>「尔时，侍者复作偈颂白帝释言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『今不折愚者，</div>
<div class="lg-cell">恐后转难忍，</div>
</div>
<!-- end of lg-row -->
<div class="lg-row">
<div class="lg-cell">宜加以杖捶，</div>
<div class="lg-cell">使愚自改过。』</div>
</div><!-- end of lg --></div>
<p>「时，天帝释复作偈颂答侍者曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我常言智者，</div>
<div class="lg-cell">不应与愚諍，</div>
</div>
<!-- end of lg-row -->
<div class="lg-row">
<div class="lg-cell">愚骂而智默，</div>
<div class="lg-cell">即为信胜彼。』</div>
</div><!-- end of lg --></div>
<p>「尔时，侍者复作偈颂白帝释言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『天王所以默，</div>
<div class="lg-cell">恐损智者行，</div>
</div>
<!-- end of lg-row -->
<div class="lg-row">
<div class="lg-cell">而彼愚騃人，</div>
<div class="lg-cell">谓王怀怖畏。</div>
</div>
<!-- end of lg-row -->
<div class="lg-row">
<div class="lg-cell">愚不自忖量，</div>
<div class="lg-cell">谓可与王敌，</div>
</div>
<!-- end of lg-row -->
<div class="lg-row">
<div class="lg-cell">没死来触突，</div>
<div class="lg-cell">欲王如牛退。』</div>
</div><!-- end of lg --></div>
<p>「时，天帝释复作偈颂答侍者曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『彼愚无知见，</div>
<div class="lg-cell">谓我怀恐怖，</div>
</div>
<!-- end of lg-row -->
<div class="lg-row">
<div class="lg-cell">我观第一义，</div>
<div class="lg-cell">忍默为最上。</div>
</div>
<!-- end of lg-row -->
<div class="lg-row">
<div class="lg-cell">恶中之恶者，</div>
<div class="lg-cell">于瞋复生瞋，</div>
</div>
<!-- end of lg-row -->
<div class="lg-row">
<div class="lg-cell">能于瞋不瞋，</div>
<div class="lg-cell">为战中最上。</div>
</div>
<!-- end of lg-row -->
<div class="lg-row">
<div class="lg-cell">夫人有二缘，</div>
<div class="lg-cell">为己亦为他，</div>
</div>
<!-- end of lg-row -->
<div class="lg-row">
<div class="lg-cell">众人諍有讼，</div>
<div class="lg-cell">不报者为胜。</div>
</div>
<!-- end of lg-row -->
<div class="lg-row">
<div class="lg-cell">夫人有二缘，</div>
<div class="lg-cell">为己亦为他，</div>
</div>
<!-- end of lg-row -->
<div class="lg-row">
<div class="lg-cell">见无諍讼者，</div>
<div class="lg-cell">乃谓为愚騃。</div>
</div>
<!-- end of lg-row -->
<div class="lg-row">
<div class="lg-cell">若人有大力，</div>
<div class="lg-cell">能忍无力者，</div>
</div>
<!-- end of lg-row -->
<div class="lg-row">
<div class="lg-cell">此力为第一，</div>
<div class="lg-cell">于忍中最上。</div>
</div>
<!-- end of lg-row -->
<div class="lg-row">
<div class="lg-cell">愚自谓有力，</div>
<div class="lg-cell">此力非为力，</div>
</div>
<!-- end of lg-row -->
<div class="lg-row">
<div class="lg-cell">如法忍力者，</div>
<div class="lg-cell">此力不可沮。』」</div>
</div><!-- end of lg --></div>
<p>佛告比丘：「尔时，天帝释岂异人乎？勿造斯观。时，天帝释即我身是也。我于尔时，修习忍辱，不行卒暴，常亦称讚能忍辱者。若有智之人欲弘吾道者，当修忍默，勿怀忿諍。」</p>
<p>佛告比丘：「昔者，忉利诸天与阿须伦共鬪。时，释提桓因语质多阿须伦言：『卿等何为严饰兵仗，怀怒害心，共战諍为？今当共汝讲论道义，知有胜负。』彼质多阿须伦语帝释言：『正使捨诸兵仗，止于諍讼论义者，谁知胜负？』帝释教言：『但共论议，今汝众中、我天众中，自有智慧知胜负者。』时，阿须伦语帝释言：『汝先说偈。』帝释报言：『汝是旧天，汝应先说。』尔时，质多阿须伦即为帝释而作颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『今不折愚者，</div>
<div class="lg-cell">恐后转难忍，</div>
</div>
<!-- end of lg-row -->
<div class="lg-row">
<div class="lg-cell">宜加以杖捶，</div>
<div class="lg-cell">使愚自改过。』</div>
</div><!-- end of lg --></div>
<p>「时，阿须伦说此偈已，阿须伦众即大欢喜，高声称善；唯诸天众默然无言。时，阿须伦王语帝释言：『汝次说偈。』尔时，帝释即为阿须伦而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我常言智者，</div>
<div class="lg-cell">不应与愚諍，</div>
</div>
<!-- end of lg-row -->
<div class="lg-row">
<div class="lg-cell">愚骂而智默，</div>
<div class="lg-cell">即为胜彼愚。』</div>
</div><!-- end of lg --></div>
<p>「时，天帝释说此偈已，忉利诸天皆大欢喜，举声称善；时，阿须伦众默然无言。尔时，天帝语阿须伦言：『汝次说偈。』时，阿须伦复说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『天王所以默，</div>
<div class="lg-cell">恐损智者行，</div>
</div>
<!-- end of lg-row -->
<div class="lg-row">
<div class="lg-cell">而彼愚騃人，</div>
<div class="lg-cell">谓王怀怖畏。</div>
</div>
<!-- end of lg-row -->
<div class="lg-row">
<div class="lg-cell">愚不自忖量，</div>
<div class="lg-cell">谓可与王敌，</div>
</div>
<!-- end of lg-row -->
<div class="lg-row">
<div class="lg-cell">没死来触突，</div>
<div class="lg-cell">欲王如牛退。』</div>
</div><!-- end of lg --></div>
<p>「时，阿须伦王说此偈已，阿须伦众踊跃欢喜，举声称善；时，忉利天众默然无言。时，阿须伦王语帝释言：『汝次说偈。』时，天帝释为阿须伦而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『彼愚无知见，</div>
<div class="lg-cell">谓我怀恐畏，</div>
</div>
<!-- end of lg-row -->
<div class="lg-row">
<div class="lg-cell">我观第一义，</div>
<div class="lg-cell">忍默为最上。</div>
</div>
<!-- end of lg-row -->
<div class="lg-row">
<div class="lg-cell">恶中之恶者，</div>
<div class="lg-cell">于瞋复生瞋，</div>
</div>
<!-- end of lg-row -->
<div class="lg-row">
<div class="lg-cell">能于瞋不瞋，</div>
<div class="lg-cell">为战中最胜。</div>
</div>
<!-- end of lg-row -->
<div class="lg-row">
<div class="lg-cell">夫人有二缘，</div>
<div class="lg-cell">为己亦为他，</div>
</div>
<!-- end of lg-row -->
<div class="lg-row">
<div class="lg-cell">众人为諍讼，</div>
<div class="lg-cell">不报者为胜。</div>
</div>
<!-- end of lg-row -->
<div class="lg-row">
<div class="lg-cell">夫人有二缘，</div>
<div class="lg-cell">为己亦为他，</div>
</div>
<!-- end of lg-row -->
<div class="lg-row">
<div class="lg-cell">见无諍讼者，</div>
<div class="lg-cell">不谓为愚騃。</div>
</div>
<!-- end of lg-row -->
<div class="lg-row">
<div class="lg-cell">若人有大力，</div>
<div class="lg-cell">能忍无力者，</div>
</div>
<!-- end of lg-row -->
<div class="lg-row">
<div class="lg-cell">此力为第一，</div>
<div class="lg-cell">于忍中最上。</div>
</div>
<!-- end of lg-row -->
<div class="lg-row">
<div class="lg-cell">愚自谓有力，</div>
<div class="lg-cell">此力非为力，</div>
</div>
<!-- end of lg-row -->
<div class="lg-row">
<div class="lg-cell">如法忍力者，</div>
<div class="lg-cell">此力不可沮。』</div>
</div><!-- end of lg --></div>
<p>「释提桓因说此偈已，忉利天众踊跃欢喜，举声称善；阿须伦众默然无言。时，天众、阿须伦众各小退却，自相谓言：『阿须伦王所说偈颂，有所触犯，起刀剑讐，生鬪讼根，长诸怨结，树三有本。天帝释所说偈者，无所触嬈，不起刀剑，不生鬪讼，不长怨结，绝三有本。天帝所说为善，阿须伦所说不善。诸天为胜，阿须伦负。』」</p>
<p>佛告比丘：「尔时，释提桓因岂异人乎？勿造斯观。所以者何？即我身是。我于尔时，以柔濡言，胜阿须伦众。」</p>
<p>佛告比丘：「昔者，诸天复与阿须伦共鬪。时，阿须伦胜，诸天不如。时，释提桓因乘千辐宝车怖惧而走，中路见晱婆罗树上有一巢，巢有两子，即以偈颂告御者言，颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『此树有二鸟，</div>
<div class="lg-cell">汝当迴车避，</div>
</div>
<!-- end of lg-row -->
<div class="lg-row">
<div class="lg-cell">正使贼害我，</div>
<div class="lg-cell">勿伤二鸟命。』</div>
</div><!-- end of lg --></div>
<p>「尔时，御者闻帝释偈已，寻便住车迴避鸟。尔时，车头向阿须伦，阿须伦众遥见宝车迴向，其军即相谓言：『今天帝释乘千辐宝车迴向我众，必欲还鬪，不可当也。』阿须伦众即便退散，诸天得胜，阿须伦退。」</p>
<p>佛告比丘：「尔时，帝释者岂异人乎？勿造斯观。所以者何？即我身是也。我于尔时，于诸众生起慈愍心。诸比丘！汝等于我法中出家修道，宜起慈心，哀愍黎庶。」</p>
<p>佛告比丘：「昔者，诸天与阿须伦共鬪。」尔时，诸天得胜，阿须伦退。时，天帝释战胜还宫，更造一堂，名曰最胜，东西长百由旬，南北广六十由旬。其堂百间，间间有七交露台，一一台上有七玉女，一一玉女有七使人。释提桓因亦不忧供给诸玉女衣被、饮食、庄严之具，随本所造，自受其福，以战胜阿须伦，因欢喜心而造此堂，故名最胜堂。又千世界中所有堂观无及此堂，故名最胜。</p>
<p>佛告比丘：「昔者，阿须伦自生念言：『我有大威德，神力不少，而忉利天、日月诸天常在虚空，于我顶上游行自在，今我宁可取彼日月以为耳璫，自在游行耶？』时，阿须伦王瞋恚熾盛，即念捶打阿须伦，捶打阿须伦即复念言：『今阿须伦王念我，我等当速庄严。』即勅左右备具兵仗，驾乘宝车，与无数阿须伦众前后导从，詣阿须伦王前，于一面立。时，王复念舍摩梨阿须伦，舍摩梨阿须伦复自念言：『今王念我，我等宜速庄严。』即勅左右备具兵仗，驾乘宝车，与无数阿须伦众前后导从，詣阿须伦王前，在一面立。</p>
<p>「时，王复念毘摩质多阿须伦，毘摩质多阿须伦复自念言：『今王念我，我等宜速庄严。』即勅左右备具兵仗，驾乘宝车，与无数阿须伦众前后导从，往詣王前，在一面立。时，王复念大臣阿须伦，大臣阿须伦即自念言：『今王念我，我等宜速庄严。』即勅左右备具兵仗，驾乘宝车，与无数阿须伦众前后导从，往詣王前，于一面立。时，王复念诸小阿须伦，诸小阿须伦复自念言：『今王念我，我等宜速庄严。』即自庄严，备具兵仗，与无数众相随，往詣王前，于一面立。时，罗呵阿须伦王即自庄严，身着宝鎧，驾乘宝车，与无数百千阿须伦众兵仗严事，前后围遶出其境界，欲往与诸天共鬪。」</p>
<p>「尔时，难陀龙王、跋难陀龙王以身缠遶须弥山七匝，震动山谷，薄布微云，渧渧稍雨，以尾打大海水，海水波涌，至须弥山顶。时，忉利天即生念言：『今薄云微布，渧渧稍雨，海水波涌，乃来至此。将是阿须伦欲来战鬪，故有此异瑞耳。』</p>
<p>「尔时，海中诸龙兵众无数巨亿，皆持戈鉾、弓矢、刀剑，重被宝鎧，器仗严整，逆与阿须伦共战，若龙众胜时，即逐阿须伦入其宫殿。若龙众退，龙不还宫，即[马*奔]趣伽楼罗鬼神所，而告之曰：『阿须伦众欲与诸天共战，我往逆鬪，彼今得胜；汝等当备诸兵仗，众共併力，与彼共战。』时，诸鬼神闻龙语已，即自庄严，备诸兵仗，重被宝鎧，与诸龙众共阿须伦鬪，得胜时，即逐阿须伦入其宫殿。若不如时，不还本宫，即退走[马*奔]持华鬼神界，而告之言：『阿须伦众欲与诸天共鬪，我等逆战，彼今得胜；汝等当备诸兵仗，众共併力，与彼共战。』</p>
<p>「诸持华鬼神闻龙语已，即自庄严，备诸兵仗，重被宝鎧，众共併力，与阿须伦鬪，若得胜时，即逐阿须伦入其宫殿。若不如时，不还本宫，即退走[马*奔]常乐鬼神界，而告之言：『阿须伦众欲与诸天共鬪，我等逆战，彼今得胜；汝等当备诸兵仗，与我併力，共彼战鬪。』时，诸常乐鬼神闻是语已，即自庄严，备诸兵仗，重被宝鎧，众共併力，与阿须伦鬪，若得胜时，即逐阿须伦入其宫殿。若不如时，不还本宫，即退走[马*奔]四天王，而告之曰：『阿须伦众欲与诸天共鬪，我等逆战，彼今得胜；汝等当备诸兵仗，众共併力，与彼共战。』</p>
<p>「时，四天王闻此语已，即自庄严，备诸兵仗，重被宝鎧，众共併力，与阿须伦共鬪，若得胜时，即逐阿须伦入其宫殿。若不如者，四天王即詣善法讲堂，白天帝释及忉利诸天言：『阿须伦欲与诸天共鬪，今忉利诸天当自庄严，备诸兵仗，众共併力，往共彼战。』时，天帝释命一侍天而告之曰：『汝持我声往告焰摩天、兜率天、化自在天、他化自在天子言：「阿须伦与无数众欲来战鬪，今者诸天当自庄严，备诸兵仗，助我鬪战。」』时，彼侍天受帝教已，即詣焰摩天，乃至他化自在天，持天帝释声而告之曰：『彼阿须伦<span class='corr'>无数</span>众来战鬪，今者诸天当自庄严，备诸兵仗，助我战鬪。』</p>
<p>「时，焰摩天子闻此语已，即自庄严，备诸兵仗，重被宝鎧，驾乘宝车，与无数巨亿百千天众前后围遶，在须弥山东面住。时，兜率天子闻此语已，即自庄严，备诸兵仗，重被宝鎧，驾乘宝车，与无<span class='corr'>数</span>巨亿百千天众围遶，在须弥山南面住。时，化自在天子闻此语已，亦严兵众，在须弥山西面住。时，他化自在天子闻此语已，亦严兵众，在须弥山北住。</p>
<p>「时，天帝释即念三十三天忉利天，三十三天忉利天即自念言：『今帝释念我，我等宜速庄严。』即勅左右备诸兵仗，驾乘宝车，与无数巨亿诸天众前后围遶，詣天帝释前，于一面立。时，天帝释复念餘忉利诸天，餘忉利诸天即自念言：『今帝释念我，我等宜速庄严。』即勅左右备诸兵仗，驾乘宝车，与无数巨亿诸天众前后围遶，詣帝释前，于一面立。时，帝释复念妙匠鬼神，妙匠鬼神即自念言：『今帝释念我，我宜速庄严。』即勅左右备诸兵仗，驾乘宝车，无数千众前后围遶，詣帝释前立。时，帝释复念善住龙王，善住龙王即自念言：『今天帝释念我，我今宜往。』即詣帝释前立。</p>
<p>「时，帝释即自庄严，备诸兵仗，身被宝鎧，乘善住龙王顶上，与无数诸天鬼神前后围遶，自出天宫与阿须伦往鬪。所谓严兵仗、刀剑、鉾矟、弓矢、斲釿、<span class='corr'>鉞</span>斧、旋轮、羂索，兵仗鎧器，以七宝成，复以锋刃加阿须伦身，其身不伤，但刃触而已。阿须伦众执持七宝刀剑、鉾矟、弓矢、斲釿、鉞斧、旋轮、羂索，以锋刃加诸天身，但触而已，不能伤损。如是欲行诸天共阿须伦鬪，欲因欲是。」</p></div>
<p class='juan'>佛说长阿含经卷第二十一</p></div></div>
</div><!-- end of div[@id='body'] -->
</body></html>
