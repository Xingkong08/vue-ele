<html xmlns="http://www.w3.org/1999/xhtml">
<head>
  <title>长阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu12' />佛说长阿含经卷第五</p><p class="byline">后秦弘始年佛陀耶舍共竺佛念译</p>
<div class='div-jing'><a id='mulu13' />
<p class='h2'>（三）第一分典尊经第三</p>
<p>如是我闻：</p>
<p>一时，佛在罗阅祇耆闍崛山，与大比丘众千二百五十人俱。</p>
<p>尔时，执乐天般遮翼子，于夜静寂无人之时，放大光明，照耆闍崛山来至佛所，头面礼佛足已，在一面立。时，般遮翼白世尊言：「昨梵天王至忉利天，与帝释共议。我亲从彼闻，今者宁可向世尊说不？」</p>
<p>佛言：「汝欲说者，便可说之。」</p>
<p>般遮翼言：「一时，忉利诸天集法讲堂，有所讲论。时，四天王随其方面，各当位坐，提帝赖吒天王在东方坐，其面西向，帝释在前；毘楼勒天王在南方坐，其面北向，帝释在前；毘楼博叉天王在西方坐，其面东向，帝释在前；毘沙门天王在北方坐，其面南向，帝释在前。时，四天王皆先坐已，然后我坐，复有餘大神天，皆先于佛所，淨修梵行，于此命终，生忉利天，使彼诸天，增益五福：一者天寿，二者天色，三者天名称，四者天乐，五者天威德。时，诸忉利天皆踊跃欢喜言：『增益诸天众，减损阿须伦众。』尔时，释<span class='corr'>提桓</span>因知诸天人有欢喜心，即为忉利诸天而作颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『忉利诸天人，</div>
<div class="lg-cell">帝释相娱乐；</div>
</div>
<!-- end of lg-row -->
<div class="lg-row">
<div class="lg-cell">礼敬于如来，</div>
<div class="lg-cell">最上法之王。</div>
</div>
<!-- end of lg-row -->
<div class="lg-row">
<div class="lg-cell">诸天受影福，</div>
<div class="lg-cell">寿、色、名、乐、威；</div>
</div>
<!-- end of lg-row -->
<div class="lg-row">
<div class="lg-cell">于佛修梵行，</div>
<div class="lg-cell">故来生此间。</div>
</div>
<!-- end of lg-row -->
<div class="lg-row">
<div class="lg-cell">复有诸天人，</div>
<div class="lg-cell">光色甚巍巍；</div>
</div>
<!-- end of lg-row -->
<div class="lg-row">
<div class="lg-cell">佛智慧弟子，</div>
<div class="lg-cell">生此复殊胜。</div>
</div>
<!-- end of lg-row -->
<div class="lg-row">
<div class="lg-cell">忉利及因提，</div>
<div class="lg-cell">思惟此自乐；</div>
</div>
<!-- end of lg-row -->
<div class="lg-row">
<div class="lg-cell">礼敬于如来，</div>
<div class="lg-cell">最上法之王。』</div>
</div><!-- end of lg --></div>
<p>「尔时，忉利诸天闻此偈已，倍复欢喜，不能自胜，增益诸天众，减损阿须伦众。释提桓因见忉利天欢喜悦豫，即告之曰：『诸贤！汝等颇欲闻如来八无等法不？』时，忉利诸天言：『愿乐欲闻！』</p>
<p>「帝释报言：『諦听！諦听！善思念之。诸贤！如来、至真、等正觉，十号具足，不见过去、未来、现在有如来、至真，十号具足，如佛者也。佛法微妙，善可讲说，智者所行，不见过去、未来、现在有微妙法，如佛者也。佛由此法，而自觉悟，通达无碍，以自娱乐，不见过去、未来、现在能于此法而自觉悟，通达无碍，以自娱乐，如佛者也。诸贤！佛以此法自觉悟已，亦能开示涅槃径路，亲近渐至，入于寂灭。譬如恒河水、炎摩水，二水竝流，入于大海。佛亦如是，善能开示涅槃径路，亲近渐至，入于寂灭，不见过去、未来、现在有能开示涅槃径路，如佛者也。诸贤！如来眷属成就，刹利、婆罗门、居士、沙门、有智慧者，皆是如来成就眷属，不见过去、未来、现在眷属成就，如佛者也。诸贤！如来大众成就，所谓比丘、比丘尼、优婆塞、优婆夷，不见过去、未来、现在大众成就，如佛者也。诸贤！如来言行相应，所言如行，所行如言，如是则为法法成就，不见过去、未来、现在言行相应，法法成就，如佛者也。诸贤！如来多所饶益，多所安乐，以慈愍心利益天人，不见过去、未来、现在多所饶益，多所安乐，如佛者也。诸贤！是为如来八无等法。』</p>
<p>「时，忉利天作是说言：『若使世间有八佛出者，当大增益诸天众，减损阿须伦众。』时，忉利天言：『且置八佛，正使七佛、六佛，乃至二佛出世者，亦大增益诸天众，减损阿须伦众，何况八佛？』时，释提桓因告忉利天言：『我从佛闻，亲从佛受，欲使一时二佛出世，无有是处。但使如来久存于世，多所慈愍，多所饶益，天人获安，则大增益诸天，减损阿须伦众。』」</p>
<p>时，般遮翼白佛言：「世尊！忉利诸天所以集法讲堂上者，共议思惟，称量观察，有所教令，然后<span class='corr'>勅</span>四天王。四天王受教已，各当位而坐，其坐未久，有大异光照于四方。时，忉利天见此光已，皆大惊愕：『今此异光，将有何怪？』诸大神天有威德者，亦皆惊怖：『今此异光，将有何怪？』时，大梵王即化为童子，头五角髻，在大众上虚空中立，颜貌端正，与众超绝，身紫金色，蔽诸天光。时，忉利天亦不起迎，亦不恭敬，又不请坐。时，梵童子随所詣坐，坐生欣悦，譬如刹利水浇头种，登王位时，踊跃欢喜。来坐未久，复自变身，作童子像，头五角髻，在大众上虚空中坐，譬如力士坐于安座，嶷然不动。而作颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『忉利诸天人，</div>
<div class="lg-cell">帝释相娱乐；</div>
</div>
<!-- end of lg-row -->
<div class="lg-row">
<div class="lg-cell">礼敬于如来，</div>
<div class="lg-cell">最上法之王。</div>
</div>
<!-- end of lg-row -->
<div class="lg-row">
<div class="lg-cell">诸天受影福，</div>
<div class="lg-cell">寿、色、名、乐、威；</div>
</div>
<!-- end of lg-row -->
<div class="lg-row">
<div class="lg-cell">于佛修梵行，</div>
<div class="lg-cell">故来生此间。</div>
</div>
<!-- end of lg-row -->
<div class="lg-row">
<div class="lg-cell">复有诸天人，</div>
<div class="lg-cell">光色甚巍巍；</div>
</div>
<!-- end of lg-row -->
<div class="lg-row">
<div class="lg-cell">佛智慧弟子，</div>
<div class="lg-cell">生此复殊胜。</div>
</div>
<!-- end of lg-row -->
<div class="lg-row">
<div class="lg-cell">忉利及因提，</div>
<div class="lg-cell">思惟此自乐；</div>
</div>
<!-- end of lg-row -->
<div class="lg-row">
<div class="lg-cell">礼敬于如来，</div>
<div class="lg-cell">最上法之王。』</div>
</div><!-- end of lg --></div>
<p>「时，诸忉利天语童子曰：『吾等闻天帝释称说如来八无等法，欢喜踊跃，不能自胜。』时，梵童子语忉利天言：『何等如来八无等法？吾亦乐闻。』时，天帝释即为童子说如来八无等法，忉利诸天、童子闻说已，倍复欢喜，不能自胜，增益诸天众，减损阿须伦众。是时，童子见天欢喜，复增欣跃，即告忉利天曰：『汝等欲闻一无等法不？』天曰：『善哉！愿乐欲闻。』</p>
<p>「童子告曰：『汝乐闻者，諦听！諦受！当为汝说。』告诸天曰：『如来往昔为菩萨时，在所生处聪明多智。诸贤！当知过去久远时，世有王名曰地主，第一太子名曰慈悲。王有大臣名曰典尊，大臣有子名曰焰鬘。太子慈悲有朋友，其朋亦与六刹利大臣而为朋友。地主大王欲入深宫游戏娱乐时，即以国事委付典尊大臣，然后入宫作倡伎乐，五欲自娱。时，典尊大臣欲理国事，先问其子，然后决断；有所处分，亦问其子。』</p>
<p>「其后典尊忽然命终，时地主王闻其命终，愍念哀伤，抚膺而曰：『咄哉！何辜失国良干？』太子慈悲默自念<span class='corr'>言</span>：『王失典尊以为忧苦，今我宜往諫于大王，无以彼丧而生忧苦。所以然者？典尊有子名曰焰鬘，聪明多智乃过其父，今可徵召以理国事。』时，慈悲太子即詣王所，具以上事白其父王，闻太子语已，即召焰鬘而告之曰：『吾今以汝补卿父处，授汝相印。彼时焰鬘受相印已，王欲入宫，复付后事。』</p>
<p>「时，相焰鬘明于治理，父先所为焰鬘亦知，父所不及焰鬘亦知，其后名称流闻海内，天下咸称为大典尊。时，大典尊后作是念：『今王地主年已朽迈，餘寿未几，若以太子绍王位者，未为难也，我今宁可先往语彼六刹利大臣，今王地主年已朽迈，餘寿未几，若以太子绍王位者，未为难也。君等亦当别封王土，居位之日，勿相忘也。』</p>
<p>「时，大典尊即往詣六刹利大臣，而告之曰：『诸君！当知今王地主年已朽迈，餘寿未几，若以太子绍王位者，未为难也。汝等可往白太子此意，我等与尊生小知旧，尊苦我苦，尊乐我乐。今王衰老，年已朽迈，餘寿未几，今者太子绍王位者，未为难也，尊设登位，当与我封。』时，六刹利大臣闻其语已，即詣太子，说如上事。太子报言：『设吾登位，列土封国，当更与谁？』</p>
<p>「时，王未久忽然而崩，国中大臣寻拜太子补王正位。王居位已，默自思念：『今立宰相，宜准先王。』复自思念：『谁堪此举？正当即任大典尊位。』时，王慈悲<span class='corr'>即</span>告大典尊：『我今使汝即于相位，授以印信，汝当勤忧，综理国事。』时，大典尊闻王教已，即受印信，王每入宫，輙以后事付大典尊。</p>
<p>「大典尊复自念言：『吾今宜往六刹利所，问其宁忆昔所言不？』即寻往詣语刹利曰：『汝今宁忆昔所言不？今者太子以登王位，隐处深宫，五欲自娱，汝等今者可往问王，王居天位，五欲自娱，宁复能忆昔所言不？』时，六刹利闻是语已，即詣王所，白大王言：『王居天位，五欲自娱，宁复能忆昔所言不？列土封邑，谁应居之？』王曰：『不忘昔言，列土封邑，非卿而谁？』王复自念：『此阎浮提地，内广外狭，谁能分此以为七分？』复自念言：『唯有大典尊乃能分尔。』即告之曰：『汝可分此阎浮提地，使作七分。』</p>
<p>「时，大典尊即寻分之，王所治城，村邑郡国，皆悉部分，六刹利国亦与分部。王自庆言：『我愿已果！』时，六刹利复自庆幸：『我愿已果，得成此业，大典尊力也。』六刹利王复自思念：『吾国初建，当须宰辅，谁能堪任？如大典尊，即当使之，通领国事。』尔时，六刹利王即命典尊，而告之曰：『吾国须相，卿当为吾通领国事。』于是，六国各授相印。</p>
<p>「时，大典尊受相印已，六王入宫游观娱乐，时，皆以国事付大典尊，大典尊理七国事，无不成<span class='corr'>办</span>。时，国内有七大居士，典尊亦为处分家事，又能教授七百梵志讽诵经典，七王敬视大典尊相，犹如神明，国七居士视如大王，七百梵志视如梵天。时，七国王、七大居士、七百梵志皆自念言：『大典尊相，常与梵天相见，言语坐起亲善。』</p>
<p>「时，大典尊默识七王、居士、梵志意，谓：『我常与梵天相见，言语坐起；然我实不见梵天，不与言语，不可餐默，虚受此称。我亦曾闻诸先宿言：「于夏四月闲居静处，修四无量者，梵天则下，与共相见。」今我宁可修四无量，使梵天下，共相见不？』于是，典尊至七王所而白王言：『唯愿大王顾临国事，我欲于夏四月修四无量。』七王告曰：『宜知是时。』大典尊相又告七居士：『汝等各勤己务，吾欲夏四月修四无量。』居士曰：『诺！宜知是时。』又告七百梵志：『卿等当勤讽诵，转相教授，我欲于夏四月修四无量。』梵志曰：『诺！今者大师宜知是时。』</p>
<p>「时，大典尊于彼城东造闲静室，于夏四月，即于彼止，修四无量，然彼梵天犹不来下，典尊自念：『我闻先宿旧言，于夏四月，修四无量，梵天下现。今者寂然，聊无髣髴。』时，大典尊以十五日月满时，出其静室，于露地坐，坐未久顷，有大光现，典尊默念：『今此异光，将无是梵欲下瑞耶？』</p>
<p>「时，梵天王即化为童子，<span class='corr'>头</span>五角髻，在典尊上虚空中坐，典尊见已，即说颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『此是何天像？</div>
<div class="lg-cell">在于虚空中，</div>
</div>
<!-- end of lg-row -->
<div class="lg-row">
<div class="lg-cell">光照于四方，</div>
<div class="lg-cell">如大火[卄/积]燃』。</div>
</div><!-- end of lg --></div>
<p>「时，梵童子以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『唯梵世诸天，</div>
<div class="lg-cell">知我梵童子，</div>
</div>
<!-- end of lg-row -->
<div class="lg-row">
<div class="lg-cell">其餘人谓我，</div>
<div class="lg-cell">祀祠于大神。』</div>
</div><!-- end of lg --></div>
<p>「时，大典尊以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『今我当諮承，</div>
<div class="lg-cell">奉诲致恭敬，</div>
</div>
<!-- end of lg-row -->
<div class="lg-row">
<div class="lg-cell">设种种上味，</div>
<div class="lg-cell">愿天知我心。』</div>
</div><!-- end of lg --></div>
<p>「时，梵童子以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『典尊汝所修，</div>
<div class="lg-cell">为欲何志求？</div>
</div>
<!-- end of lg-row -->
<div class="lg-row">
<div class="lg-cell">今设此供养，</div>
<div class="lg-cell">当为汝受之。』</div>
</div><!-- end of lg --></div>
<p>「又告大典尊：『汝若有所问，自恣问之，当为汝说。』时，大典尊即自念言：『我今当问现在事耶？问未然事耶？』复自念言：『今世现事，用复问为？当问未然幽冥之事。』即向梵童子以偈问曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『今我问梵童，</div>
<div class="lg-cell">能决疑无疑，</div>
</div>
<!-- end of lg-row -->
<div class="lg-row">
<div class="lg-cell">学何住何法，</div>
<div class="lg-cell">得生于梵天？』</div>
</div><!-- end of lg --></div>
<p>「时，梵童子以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『当捨我人想，</div>
<div class="lg-cell">独处修慈心，</div>
</div>
<!-- end of lg-row -->
<div class="lg-row">
<div class="lg-cell">除欲无臭秽，</div>
<div class="lg-cell">乃得生梵天。』</div>
</div><!-- end of lg --></div>
<p>「时，大典尊闻是偈已，即自念言：『梵童子说偈，宜除臭秽，我不解此，今宜更问。』时，大典尊即以偈问曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『梵偈言臭秽，</div>
<div class="lg-cell">愿今为我说，</div>
</div>
<!-- end of lg-row -->
<div class="lg-row">
<div class="lg-cell">谁开世间门，</div>
<div class="lg-cell">堕恶不生天？』</div>
</div><!-- end of lg --></div>
<p>「时，梵童子以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『欺妄怀嫉妬，</div>
<div class="lg-cell">习慢增上慢，</div>
</div>
<!-- end of lg-row -->
<div class="lg-row">
<div class="lg-cell">贪欲瞋恚痴，</div>
<div class="lg-cell">自恣藏于心。</div>
</div>
<!-- end of lg-row -->
<div class="lg-row">
<div class="lg-cell">此世间臭秽，</div>
<div class="lg-cell">今说令汝知，</div>
</div>
<!-- end of lg-row -->
<div class="lg-row">
<div class="lg-cell">此开世间门，</div>
<div class="lg-cell">堕恶不生天。』</div>
</div><!-- end of lg --></div>
<p>「时，大典尊闻此偈已，复自念言：『梵童子所说臭秽之义我今已解，但在家者无由得除，今我宁可捨世出家，剃除鬚髮，法服修道耶！』</p>
<p>「时，梵童子知其志念，以偈告曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『汝能有勇猛，</div>
<div class="lg-cell">此志为胜妙；</div>
</div>
<!-- end of lg-row -->
<div class="lg-row">
<div class="lg-cell">智者之所为，</div>
<div class="lg-cell">死必生梵天。』</div>
</div><!-- end of lg --></div>
<p>「于是，梵童子忽然不现。</p>
<p>「时，大典尊还詣七王白言：『大王！唯愿垂神善理国事，今我意欲出家离世，法服修道。所以者何？我亲于梵童子闻说臭秽，心甚恶之。若在家者，无由得除。』彼时，七王即自念言：『凡婆罗门多贪财宝，我今宁可大开库藏，恣其所须，使不出家。』时，七国王即命典尊，而告之曰：『设有所须，吾尽相与，不足出家。』时，大典尊寻白王曰：『我今以为蒙王赐已，我亦大有财宝，今者尽留以上大王，愿听出家，遂我志愿。』</p>
<p>「时，七国王复作是念：『凡婆罗门多贪美色，今我宁可出宫婇女，以满其意，使不出家。』王即命典尊而告之曰：『若须婇女，吾尽与汝，不足出家。』典尊报曰：『我今已为蒙王赐已，家内自有婇女众多，今尽放遣，求离恩爱，出家修道。所以然者？我亲从梵童子闻说臭秽，心甚恶之。若在家者，无由得除。』</p>
<p>「时，大典尊向慈悲王，以偈颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『王当听我言，</div>
<div class="lg-cell">王为人中尊，</div>
</div>
<!-- end of lg-row -->
<div class="lg-row">
<div class="lg-cell">赐财宝婇女，</div>
<div class="lg-cell">此宝非所乐。』</div>
</div><!-- end of lg --></div>
<p>「时，慈悲王以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『檀特伽陵城，</div>
<div class="lg-cell">阿婆布和城，</div>
</div>
<!-- end of lg-row -->
<div class="lg-row">
<div class="lg-cell">阿槃大天城，</div>
<div class="lg-cell">鸯伽瞻婆城，</div>
</div>
<!-- end of lg-row -->
<div class="lg-row">
<div class="lg-cell">数弥萨罗城，</div>
<div class="lg-cell">西陀路楼城，</div>
</div>
<!-- end of lg-row -->
<div class="lg-row">
<div class="lg-cell">婆罗伽尸城，</div>
<div class="lg-cell">尽汝典尊造，</div>
</div>
<!-- end of lg-row -->
<div class="lg-row">
<div class="lg-cell">五欲有所少，</div>
<div class="lg-cell">吾尽当相与；</div>
</div>
<!-- end of lg-row -->
<div class="lg-row">
<div class="lg-cell">宜共理国事，</div>
<div class="lg-cell">不足出家去。』</div>
</div><!-- end of lg --></div>
<p>「时，大典尊以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我五欲不少，</div>
<div class="lg-cell">自不乐世间；</div>
</div>
<!-- end of lg-row -->
<div class="lg-row">
<div class="lg-cell">已闻天所语，</div>
<div class="lg-cell">无心复在家。』</div>
</div><!-- end of lg --></div>
<p>「时，慈悲王以偈报曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『大典尊所言，</div>
<div class="lg-cell">为从何天闻，</div>
</div>
<!-- end of lg-row -->
<div class="lg-row">
<div class="lg-cell">捨离于五欲，</div>
<div class="lg-cell">今问当答我。』</div>
</div><!-- end of lg --></div>
<p>「时，大典尊以偈答曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『昔我于静处，</div>
<div class="lg-cell">独坐自思惟；</div>
</div>
<!-- end of lg-row -->
<div class="lg-row">
<div class="lg-cell">时梵天王来，</div>
<div class="lg-cell">普放大光明；</div>
</div>
<!-- end of lg-row -->
<div class="lg-row">
<div class="lg-cell">我从彼闻已，</div>
<div class="lg-cell">不乐于世间。』</div>
</div><!-- end of lg --></div>
<p>「时，慈悲王以偈告曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『小住大典尊，</div>
<div class="lg-cell">共弘善法化；</div>
</div>
<!-- end of lg-row -->
<div class="lg-row">
<div class="lg-cell">然后俱出家，</div>
<div class="lg-cell">汝即为我师。</div>
</div>
<!-- end of lg-row -->
<div class="lg-row">
<div class="lg-cell">譬如虚空中，</div>
<div class="lg-cell">清淨琉璃满；</div>
</div>
<!-- end of lg-row -->
<div class="lg-row">
<div class="lg-cell">今我清淨信，</div>
<div class="lg-cell">充徧佛法中。』</div>
</div><!-- end of lg --></div>
<p>「时，大典尊复作颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『诸天及世人，</div>
<div class="lg-cell">皆应捨五欲，</div>
</div>
<!-- end of lg-row -->
<div class="lg-row">
<div class="lg-cell">蠲除诸秽污，</div>
<div class="lg-cell">淨修于梵行。』</div>
</div><!-- end of lg --></div>
<p>「尔时，七国王语大典尊曰：『汝可留住七岁之中，极世五欲，共相娱乐，然后捨国，各付子弟，俱共出家，不亦善耶？如汝所获，我亦当同。』时，大典尊报七王曰：『世间无常，人命逝速，喘息之间，犹亦难保，乃至七岁，不亦远耶？』七王又言：『七岁远者，六岁、五岁，乃至一岁，留住静宫，极世五欲，共相娱乐，然后捨国，各付子弟，俱共出家，不亦善耶？如汝所得，我亦宜同。』时，大典尊复报王曰：『此世间无常，人命逝速，喘息之间，犹亦难保，乃至一岁尚亦久尔，如是七月，至于一月，犹复不可。』王又语言：『可至七日，留住深宫，极世五欲，共相娱乐，然后捨国，各付子弟，俱共出家，不亦善耶？』大典尊答曰：『七日不远，自可留尔，唯愿大王勿违信誓，过七日已，王若不去，我自出家。』</p>
<p>「时，大典尊又至七居士所语言：『汝等各理己务，吾欲出家，修无为道。所以然者？我亲从梵天闻说臭秽，心甚恶之。若在家者，无由得除。』时，七居士报典尊曰：『善哉！斯志！宜知是时，我等亦欲俱共出家，如汝所得，我亦宜同。』</p>
<p>「时，大典尊复詣七百梵志所，而告之曰：『卿等当勤讽诵，广探道义，转相教授，吾欲出家修无为道。所以然者？我亲从梵天闻说臭秽，心甚恶之，若在家者，无由得除。』时，七百梵志白典尊曰：『大师！勿出家也。夫在家安乐，五欲自娱，多人侍从，心无忧苦。出家之人独在空野，所欲悉无，无可贪取。』典尊报曰：『吾若以在家为乐，出家为苦，终不出家；吾以在家为苦，出家为乐，故出家尔。』梵志答曰：『大师出家，我亦出家；大师所行，我亦尽当行。』</p>
<p>「时，大典尊至诸妻所，而告之曰：『卿等随宜欲住者住，欲归者归，吾欲出家，求无为道，具论上事，明出家意。』时，诸妇答曰：『大典尊在，一如我夫，一如我父，设今出家，亦当随从，典尊所行，我亦宜行。』</p>
<p>「过七日已，时，大典尊即剃除鬚髮，服三法衣，捨家而去。时，七国王、七大居士、七百梵志及四十夫人，如是展转，有八万四千人同时出家，从大典尊。时，大典尊与诸大众游行诸国，广弘道化，多所饶益。</p>
<p>「尔时，梵王告诸天众曰：『时，典尊大臣岂异人乎？莫造斯观，今释迦文佛即其身也。世尊尔时过七日已，出家修道，将诸大众，游行诸国，广弘道化，多所饶益。汝等若于我言有餘疑者，世尊今在耆闍崛山，可往问也，如佛所言，当受持之。』」</p>
<p>般遮翼言：「我以是缘，故来詣此。唯然，世尊！彼大典尊即世尊是耶？世尊尔时过七日已，出家修道，与七国王乃至八万四千人同时出家，游行诸国，广弘道化，多所饶益耶？」</p>
<p>佛告般遮翼曰：「尔时大典尊岂异人乎？莫造斯观，即我身是也。尔时，举国男女行来举动，有所破损，皆寻举声曰：『南无大典尊七王大相！南无大典尊七王大相！』如是至三。般遮翼！时，大典尊有大德力，然不能为弟子说究竟道，不能使得究竟梵行，不能使至安隐之处。其所说法，弟子受行，身坏命终，得生梵天；其次，行浅者生他化自在天；次生化自在天、兜率陀天、焰天、忉利天、四天王、刹利、婆罗门、居士大家，所欲自在。</p>
<p>「般遮翼！彼大典尊弟子，皆无疑出家，有果报，有教诫，然非究竟道，不能使得究竟梵行，不能使至安隐之处。其道胜者，极至梵天尔。今我为弟子说法，则能使其得究竟道、究竟梵行、究竟安隐，终归涅槃。我所说法弟子受行者，捨有漏成无漏，心解脱、慧解脱。于现法中，自身作证：生死已尽，梵行已立，所作已办，更不受有。其次，行浅者断五下结，即于天上而般涅槃，不复还此。其次，三结尽，薄婬、怒、痴，一来世间而般涅槃；其次，断三结，得须陀洹，不堕恶道，极七往返，必得涅槃。般遮翼！我诸弟子不疑出家，有果报，有教诫，究竟道法，究竟梵行，究竟安隐，终归灭度。」</p>
<p>尔时，般遮翼闻佛所说，欢喜奉行。</p></div>
<div class='div-jing'><a id='mulu14' />
<p class='h2'>（四）佛说长阿含第一分闍尼沙经第四</p>
<p>如是我闻：</p>
<p>一时，佛游那提揵稚住处，与大比丘众千二百五十人俱。</p>
<p>尔时，尊者阿难在静室坐，默自思念：「甚奇！甚特！如来授人记别，多所饶益。彼伽伽罗大臣命终，如来记之，此人命终，断五下结，即于天上而取灭度，不来此世。第二迦陵伽，三毘伽陀，四伽利输，五遮楼，六婆耶楼，七婆头楼，八藪婆头，九他梨舍[少/兔]，十藪达梨舍[少/兔]，十一耶输，十二耶输多楼，诸大臣等命终，佛亦记之，断五下结，即于天上而取灭度，不来生此。复有餘五十人命终，佛亦记之，断三结，婬、怒、痴薄，得斯陀含，一来此世便尽苦际。复有五百人命终，佛亦记之，三结尽，得须陀洹，不堕恶趣，极七往返必尽苦际。有佛弟子处处命终，佛皆记之，某生某处、某生某处。鸯伽国、摩竭国、迦尸国、居萨罗国、拔祇国、末罗国、支提国、拔沙国、居楼国、般闍罗国、颇漯波国、阿般提国、婆蹉国、苏罗婆国、乾陀罗国、剑洴沙国，彼十六大国有命终者，佛悉记之，摩竭国人皆是王种王所亲任，有命终者，佛不记之。」</p>
<p>尔时，阿难于静室起，至世尊所，头面礼足，在一面坐，而白佛言：「我向于静室默自思念：『甚奇！甚特！佛授人记，多所饶益，十六大国有命终者，佛悉记之，唯摩竭国人，王所亲任，有命终者，独不蒙记。唯愿世尊当为记之！唯愿世尊当为记之！饶益一切，天人得安。又佛于摩竭国得道，其国人命终，独不与记。唯愿世尊当为记之！唯愿世尊当为记之！又摩竭国缾沙王为优婆塞，篤信于佛，多设供养，然后命终，由此王故，多人信解，供养三宝，而今如来不为授记。唯愿世尊当与记之！饶益众生，使天人得安。』」尔时，阿难为摩竭人劝请世尊，即从座起，礼佛而去。</p>
<p>尔时，世尊着衣持鉢，入那伽城乞食已，至大林处坐一树下，思惟摩竭国人命终生处。时，去佛不远，有一鬼神，自称己名，白世尊曰：「我是闍尼沙！我是闍尼沙！」</p>
<p>佛言：「汝因何事，自称己名为闍尼沙？<span class='note-inline'>(闍尼沙秦言胜结使)</span>。汝因何法，自以妙言称见道迹？」</p>
<p>闍尼沙言：「非餘处也。我本为人王，于如来法中为优婆塞，一心念佛而取命终，故得生为毘沙门天王太子。自从是来，常照明诸法，得须陀洹，不堕恶道，于七生中常名闍尼沙。」</p>
<p>时，世尊于大林处随宜住已，詣那陀揵稚处，就座而坐，告一比丘：「汝持我声，唤阿难来。」</p>
<p>对曰：「唯然！」即承佛教，往唤阿难。</p>
<p>阿难寻来，至世尊所，头面礼足，在一面住，而白佛言：「今观如来颜色胜常，诸根寂定。住何思惟，容色乃尔？」</p>
<p>尔时，世尊告阿难曰：「汝向因摩竭国人来至我所，请记而去，我寻于后，着衣持鉢，入那罗城乞食，乞食訖已，詣彼大林，坐一树下，思惟摩竭国人命终生处。时，去我不远，有一鬼神，自称己名，而白我言：『我是闍尼沙！我是闍尼沙！』阿难！汝曾闻彼闍尼沙名不？」</p>
<p>阿难白佛言：「未曾闻也。今闻其名，乃至生怖畏，衣毛为竪。世尊！此鬼神必有大威德，故名闍尼沙尔。」</p>
<p>佛言：「我先问彼：『汝因何法，自以妙言称见道迹？』闍尼沙言：『我不于餘处，不在餘法。我昔为人王，为世尊弟子，以篤信心为优婆塞，一心念佛，然后命终，为毘沙门天王作子，得须陀洹，不堕恶趣，极七往返，乃尽苦际，于七生名中，常名闍尼沙。一时，世尊在大林中一树下坐，我时乘天千辐宝车，以少因缘，欲詣毘楼勒天王，遥见世尊在一树下，颜貌端正，诸根寂定，譬如深渊澄静清明，见已念言，我今宁可往问世尊，摩竭国人有命终者，当生何所？又复一时，毘沙门王自于众中，而说偈言：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我等不自忆，</div>
<div class="lg-cell">过去所更事；</div>
</div>
<!-- end of lg-row -->
<div class="lg-row">
<div class="lg-cell">今遭遇世尊，</div>
<div class="lg-cell">寿命得增益。』</div>
</div><!-- end of lg --></div>
<p>「又复一时，忉利诸天以少因缘，集在一处。时，四天王各当位坐，提头赖吒在东方坐，其面西向，帝释在前；毘楼勒叉天在南方坐，其面北向，帝释在前；毘楼博叉天王在西方坐，其面东向，帝释在前；毘沙门天王在北方坐，其面南向，帝释在前。时，四天王皆先坐已，然后我坐。复有餘诸大神天，皆先于佛所，淨修梵行，于此命终，生忉利天，增益诸天，受天五福：一者天寿，二者天色，三者天名称，四者天乐，五者天威德。时，诸忉利天皆踊跃欢喜言：『增益诸天众，减损阿须伦众。』尔时，释提桓因知忉利诸天有欢喜心，即作颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『忉利诸天人，</div>
<div class="lg-cell">帝释相娱乐；</div>
</div>
<!-- end of lg-row -->
<div class="lg-row">
<div class="lg-cell">礼敬于如来，</div>
<div class="lg-cell">最上法之法。</div>
</div>
<!-- end of lg-row -->
<div class="lg-row">
<div class="lg-cell">诸天受影福，</div>
<div class="lg-cell">寿、色、名、乐威；</div>
</div>
<!-- end of lg-row -->
<div class="lg-row">
<div class="lg-cell">于佛修梵行，</div>
<div class="lg-cell">故来生此间。</div>
</div>
<!-- end of lg-row -->
<div class="lg-row">
<div class="lg-cell">复有诸天人，</div>
<div class="lg-cell">光色甚巍巍；</div>
</div>
<!-- end of lg-row -->
<div class="lg-row">
<div class="lg-cell">佛智慧弟子，</div>
<div class="lg-cell">生此复殊胜。</div>
</div>
<!-- end of lg-row -->
<div class="lg-row">
<div class="lg-cell">忉利及因提，</div>
<div class="lg-cell">思惟此自乐；</div>
</div>
<!-- end of lg-row -->
<div class="lg-row">
<div class="lg-cell">礼敬于如来，</div>
<div class="lg-cell">最上法之法。』</div>
</div><!-- end of lg --></div>
<p>「闍尼沙神复言：『所以忉利诸天集法堂者，共议思惟，观察称量，有所教令，然后勅四天王，四王受教已，各当位而坐。其坐未久，有大异光照于四方，时，忉利天见此异光，皆大惊愕，今此异光将有何怪？餘大神天有威德者，皆亦惊恠，今此异光将有何怪？时，大梵王即化作童子，头五角髻，在天众上虚空中立，颜貌端正，与众超绝，身紫金色，蔽诸天光。时，忉利天亦不起迎，亦不恭敬，又不请坐。时，梵童子随所詣座，座生欣悦，譬如刹利水浇头种，登王位时，踊跃欢喜。其坐未久，复自变身，作童子像，头五角髻，在大众上虚空中坐。譬如力士坐于安座，嶷然不动，而作颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『调伏无上尊，</div>
<div class="lg-cell">教世生明处；</div>
</div>
<!-- end of lg-row -->
<div class="lg-row">
<div class="lg-cell">大明演明法，</div>
<div class="lg-cell">梵行无等侣，</div>
</div>
<!-- end of lg-row -->
<div class="lg-row">
<div class="lg-cell">使清淨众生，</div>
<div class="lg-cell">生于淨妙天。』</div>
</div><!-- end of lg --></div>
<p>「时，梵童子说此偈已，告忉利天曰：『其有音声，五种清淨，乃名梵声。何等五？一者其音正直，二者其音和雅，三者其音清彻，四者其音深满，五者周遍远闻，具此五者，乃名梵音。我今更说，汝等善听！如来弟子摩竭优婆塞，命终有得阿那含，有得斯陀含，有得须陀洹者，有生他化自在天者，有生化自在、兜率天、焰天、忉利天、四天王者，有生刹利、婆罗门、居士大家，五欲自然者。』时，梵童子以偈颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『摩竭优婆塞，</div>
<div class="lg-cell">诸有命终者，</div>
</div>
<!-- end of lg-row -->
<div class="lg-row">
<div class="lg-cell">八万四千人，</div>
<div class="lg-cell">吾闻俱得道。</div>
</div>
<!-- end of lg-row -->
<div class="lg-row">
<div class="lg-cell">成就须陀洹，</div>
<div class="lg-cell">不复堕恶趣，</div>
</div>
<!-- end of lg-row -->
<div class="lg-row">
<div class="lg-cell">俱乘平正路，</div>
<div class="lg-cell">得道能救济。</div>
</div>
<!-- end of lg-row -->
<div class="lg-row">
<div class="lg-cell">此等群生类，</div>
<div class="lg-cell">功德所扶持，</div>
</div>
<!-- end of lg-row -->
<div class="lg-row">
<div class="lg-cell">智慧捨恩爱，</div>
<div class="lg-cell">惭愧离欺妄。</div>
</div>
<!-- end of lg-row -->
<div class="lg-row">
<div class="lg-cell">于彼诸天众，</div>
<div class="lg-cell">梵童记如是；</div>
</div>
<!-- end of lg-row -->
<div class="lg-row">
<div class="lg-cell">言得须陀洹，</div>
<div class="lg-cell">诸天皆欢喜。』</div>
</div><!-- end of lg --></div>
<p>「时，毗沙门王闻此偈已，欢喜而言：『世尊出世说真实法，甚奇！甚特！未曾有也。我本不知如来出世，说如是法。于未来世，当复有佛说如是法，能使忉利诸天发欢喜心。』</p>
<p>「时，梵童子告毗沙门王曰：『汝何故作此言？如来出世说如是法，为甚奇！甚特！未曾有也。如来以方便力说善不善，具足说法而无所得，说空淨法而有所得，此法微妙，犹如醍醐。』</p>
<p>「时，梵童子又告忉利天曰：『汝等諦听！善思念之，当更为汝说。如来、至真善能分别说四念处。何谓为四？一者内身观，精勤不懈，专念不忘，除世贪忧。外身观，精勤不懈，专念不忘，除世贪忧。受意法观，亦复如是，精勤不懈，专念不忘，除世贪忧。内身观已，生他身智；内观受已，生他受智；内观意已，生他意智；内观法已，生他法智，是为如来善能分别说四念处。复次，诸天！汝等善听！吾当更说，如来善能分别说七定具。何等为七？正见、正志、正语、正业、正命、正方便、正念，是为如来善能分别说七定具。复次，诸天！如来善能分别说四神足，何等谓四？一者欲定灭行成就修习神足。二者精进定灭行成就修习神足。三者意定灭行成就修习神足。四者思惟定灭行成就修习神足，是为如来善能分别说四神足。』</p>
<p>「又告诸天：『过去诸沙门、婆罗门以无数方便，现无量神足，皆由四神足起；正使当来沙门、婆罗门无数方便，现无量神足，亦皆由是四神足起；如今现在沙门、婆罗门无数方便，现无量神足者，亦皆由是四神足起。』时，梵童子即自变化形为三十三身，与三十三天一一同坐，而告之曰：『汝今见我神变力不？』答曰：『唯然已见。』梵童子曰：『我亦修四神足故，能如是无数变化。』</p>
<p>「时，三十三天各作是念：『今梵童子独于我坐而说是语，而彼梵童一化身语，餘化亦语；一化身默，餘化亦默。』时，彼梵童还摄神足，处帝释坐，告忉利天曰：『我今当说，汝等善听！如来、至真自以己力开三径路，自致正觉。何谓为三？或有众生亲近贪欲，习不善行，彼人于后近善知识，得闻法言，法法成就，于是离欲捨不善行，得欢喜心，恬然快乐，又于乐中，复生大喜；如人捨于麤食，食百味饭，食已充足，复求胜者。行者如是，离不善法，得欢喜乐，又于乐中，复生大喜，是为如来自以己力开初径路，成最正觉。又有众生多于瞋恚，不捨身、口、意恶业，其人于后遇善知识，得闻法言，法法成就，离身恶行、口、意恶行，生欢喜心，恬然快乐，又于乐中，复生大喜；如人捨于麤食，食百味饭，食已充足，复求胜者。行者如是，离不善法，得欢喜乐，又于乐中，复生大喜，是为如来开第二径路。又有众生愚冥无智，不识善恶，不能如实知苦、习、尽、道，其人于后遇善知识，得闻法言，法法成就，识善不善，能如实知苦、习、尽、道，捨不善行，生欢喜心，恬然快乐，又于乐中，复生大喜；如人捨于麤食，食百味饭，食已充足，复求胜者。行者如是，离不善法，得欢喜乐，又于乐中，复生大喜，是为如来开第三径路。』</p>
<p>「时，梵童子于忉利天上说此正法，毗沙门天王复为眷属说此正法，闍尼沙神复于佛前说是正法，世尊复为阿难说此正法，阿难复为比丘、比丘尼、优婆塞、优婆夷说是正法。」</p>
<p>是时，阿难闻佛所说，欢喜奉行。</p></div></div>
<p class='juan'>佛说长阿含经卷第五</p>
</div><!-- end of div[@id='body'] -->
</body></html>
