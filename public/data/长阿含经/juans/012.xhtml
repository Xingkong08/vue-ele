<html xmlns="http://www.w3.org/1999/xhtml">
<head>
  <title>长阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu34' />佛说长阿含经卷第十二</p><p class="byline">后秦弘始年佛陀耶舍共竺佛念译</p>
<div class='div-jing'><a id='mulu35' />
<p class='h2'>（一七）第二分清淨经第十三</p>
<p>如是我闻：</p>
<p>一时，佛在迦维罗卫国缅祇优婆塞林中，与大比丘<span class='corr'>众</span>千二百五十人俱。</p>
<p>时，有沙弥周那在波波国，夏安居已，执持衣鉢，渐詣迦维罗卫缅祇园中，至阿难所，头面礼足，于一面立，白阿难言：「波波城内有尼乾子，命终未久，其诸弟子分为二分，各共諍讼，面相毁骂，无复上下，迭相求短，竞其知见：『我能知是，汝不能知；我行真正，汝为邪见。以前着后，以后着前，颠倒错乱，无有法则。我所为妙，汝所言非，汝有所疑，当諮问我。』大德阿难！时，彼国人民事尼乾者，闻諍讼已，生厌患心。」</p>
<p>阿难语周那沙弥曰：「我等有言欲启世尊，今共汝往，宣启此事，若世尊有所戒勅，当共奉行。」</p>
<p>尔时，沙弥周那闻阿难语已，即共詣世尊，头面礼足，在一面立。尔时，阿难白世尊曰：「此沙弥周那在波波国夏安居已，执持衣鉢，渐来至此，礼我足，语我言：『波波国有尼乾子，命终未久，其诸弟子分为二分，各共諍讼，面相毁骂，无复上下，迭相求短，竞其知见：「我能知是，汝不能知；我行真正，汝为邪见。以前着后，以后着前，颠倒错乱，无有法则。我所言是，汝所言非，汝有所疑，当諮问我。」时，彼国人民事尼乾者，闻諍讼已，生厌患心。』」</p>
<p>世尊告周那沙弥曰：「如是。周那！彼非法中不足听闻，此非三耶三佛所说，犹如朽塔难可污色。彼虽有师，尽怀邪见；虽复有法，尽不真正，不足听採，不能出要，非是三耶三佛所说，犹如故塔不可污也。彼诸弟子有不顺其法，捨彼异见，行于正见。周那！若有人来语彼弟子：『诸贤！汝师法正，当于中行，何以捨离？』其彼弟子信其言者，则二俱失道，获无量罪，所以者何？彼虽有法，然不真正故。周那！若师不邪见，其法真正，善可听採，能得出要，三耶三佛所说，譬如新塔易可污色。然诸弟子于此法中，不能勤修，不能成就，捨平等道，入于邪见，若有人来语彼弟子：『诸贤！汝师法正，当于中行，何以捨离，入于邪见？』其彼弟子信其言者，则二俱见真正，获无量福。所以者何？其法真正。」</p>
<p>佛告周那：「彼虽有师，然怀邪见；虽复有法，尽不真正，不足听採，不能出要，非三耶三佛所说，犹如朽塔不可污色。彼诸弟子法法成就，随顺其行，起诸邪见。周那！若有人来语其弟子言：『汝师法正，汝所行是，今所修行勤苦如是，应于现法成就道果。』彼诸弟子信受其言者，则二俱失道，获无量罪。所以者何？以法不真正故。周那！若师不邪见，其法真正，善可听採，能得出要，三耶三佛所说，譬如新塔易为污色。又其弟子法法成就，随顺修行而生正见，若有人来语其弟子言：『汝师法正，汝所行是，今所修行勤苦如是，应于现法成就道果。』彼诸弟子信受其言，二俱正见，获无量福。所以者何？法真正故。</p>
<p>「周那！或有导师出世，使弟子生忧；或有导师出世，使弟子无忧。云何导师出世，使弟子生忧？周那！导师新出世间，成道未久，其法具足，梵行清淨，如实真要而不布现，然彼导师速取灭度，其诸弟子不得修行，皆愁忧言：『师初出世，成道未久，其法清淨，梵行具足，如实真要，竟不布现，而今导师便速灭度，我等弟子不得修行。』是为导师出世，弟子愁忧。云何导师出世，弟子不忧？谓导师出世，其法清淨，梵行具足，如实真要而广流布，然后导师方取灭度，其诸弟子皆得修行，不怀忧言：『师初出世，成道未久，其法清淨，梵行具足，如实真要而不布现，而今导师便速灭度，使我弟子不得修行。』如是，周那！导师出世，弟子无忧。」</p>
<p>佛告周那：「此支成就梵行，谓导师出世，出家未久，名闻未广，是谓梵行支不具足。周那！导师出世，出家既久，名闻广远，是谓梵行支具足满。周那！导师出世，出家既久，名闻亦广，而诸弟子未受训诲，未具梵行，未至安处，未获己利，未能受法分布演说，有异论起不能如法而往灭之，未能变化成神通证，是为梵行支不具足。周那！导师出世，出家既久，名闻亦广，而诸弟子尽受教训，梵行具足，至安隐处，已获己利，又能受法分别演说，有异论起能如法灭，变化具足成神通证，是为梵行支具足满。</p>
<p>「周那！导师出世，出家亦久，名闻亦广，诸比丘尼未受训诲，未至安处，未获己利，未能受法分布演说，有异论起不能以法如实除灭，未能变化成神通证，是为梵行支未具足。周那！导师出世，出家亦久，名闻亦广，诸比丘尼尽受教训，梵行具足，至安隐处，已获己利，复能受法分别演说，有异论起能如法灭，变化具足成神通证，是为梵行支具足满。周那！诸优婆塞、优婆夷广修梵行，乃至变化具足成神通证，亦复如是。</p>
<p>「周那！若导师不在世，无有名闻，利养损减，则梵行支不具足满。若导师在世，名闻利养，皆悉具足，无有损减，则梵行支为具足满。若导师在世，名闻利养，皆悉具足，而诸比丘名闻利养，不能具足，是为梵行支不具足。若导师在世，名闻利养，具足无损，诸比丘众亦复具足，则梵行支为具足满，比丘尼众亦复如是。</p>
<p>「周那！我出家久，名闻广远，我诸比丘已受教诫，到安隐处，自获己利，复能受法为人说法，有异论起能如法灭，变化具足成神通证，诸比丘、比丘尼、优婆塞、优婆夷皆亦如是。周那！我以广流布梵行，——乃至变化具足成神通证。周那！一切世间所有导师，不见有得名闻利养如我如来、至真、等正觉者也。周那！诸世间所有徒众，不见有名闻利养如我众也。周那！若欲正说者，当言见不可见。云何见不可见？一切梵行清淨具足，宣示布现，是名见不可见。」</p>
<p>尔时，世尊告诸比丘：「欝头蓝子在大众中而作是说：『有见不见，云何名见不见？如刀可见，刃不可见。』诸比丘！彼子乃引凡夫无识之言以为譬喻，如是，周那！若欲正说者，当言见不见。云何见不见？汝当正欲说言：『一切梵行清淨具足，宣示流布，是不可见。』周那！彼相续法不具足而可得，不相续法具足而不可得。周那！诸法中梵行，酪酥中醍醐。」</p>
<p>尔时，世尊告诸比丘：「我于是法躬自作证，谓四念处、四神足、四意断、四禪、五根、五力、七觉意、贤圣八道，汝等尽共和合，勿生諍讼，同一师受，同一水乳；于如来正法，当自熾然，快得安乐。得安乐已，若有比丘说法中有作是言：『彼所说句不正，义理不正。』比丘闻已，不可言是，不可言非，当语彼比丘言：『云何？诸贤！我句如是，汝句如是；我义如是，汝义如是。何者为胜？何者为负？』若彼比丘报言：『我句如是，我义如是；汝句如是，汝义如是；汝句亦胜，汝义亦胜。』彼比丘说此，亦不得非，亦不得是。当諫彼比丘，当呵当止，当共推求，如是尽共和合，勿生諍讼，同一受，同一师，同一乳；于如来正法，当自熾然，快得安乐。</p>
<p>「得安乐已，若有比丘说法，中有比丘作是言：『彼所说句不正，义正。』比丘闻已，不可言是，不可言非，当语彼比丘言：『云何？比丘！我句如是，汝句如是，何者为是？何者为非？』若彼比丘报言：『我句如是，汝句如是，汝句亦胜。』彼比丘说此，亦不得言是，不得言非。当諫彼比丘，当呵当止，当共推求，如是尽共和合，勿生諍讼，同一师受，同一水乳；于如来正法，当自熾然，快得安乐。</p>
<p>「得安乐已，若有比丘说法，中有比丘作是言：『彼所说句正，义不正。』比丘闻已，不可言是，不可言非，当语彼比丘言：『云何？比丘！我义如是，汝义如是，何者为是？何者为非？』若彼报言：『我义如是，汝义如是，汝义<span class='corr'>亦</span>胜。』彼比丘说此已，亦不得言是，亦不得言非。当諫彼比丘，当呵当止，当共推求，如是比丘尽共和合，勿生諍讼，同一师受，同一水乳；于如来正法，当自熾然，快得安乐。</p>
<p>「得安乐已，若有比丘说法，中有比丘作如是言：『彼所说句正，义正。』比丘闻已，不得言非，当称讚彼言：『汝所言是，汝所言是。』是故，比丘！于十二部经自身作证，当广流布，一曰《贯经》，二曰《祇夜经》，三曰《受记经》，四曰《偈经》，五曰《法句经》，六曰《相应经》，七曰《本缘经》，八曰《天本经》，九曰《广经》，十曰《未曾有经》，十一曰《譬喻经》，十二曰《大教经》，当善受持，称量观察，广演分布。</p>
<p>「诸比丘！我所制衣，若塚间衣，若长者衣、麤贱衣；此衣足障寒暑、蚊虻，足蔽四体。诸比丘！我所制食，若乞食，若居士食；此食自足，若身苦恼，众患切已，恐遂至死，故听此食，知足而已。诸比丘！我所制住处，若在树下，若在露地，若在房内，若楼阁上，若在窟内，若在种种住处；此处自足，为障寒暑、风雨、蚊虻，下至闲静懈息之处。诸比丘！我所制药，若大小便，酥油蜜、黑石蜜；此药自足，若身生苦恼，众患切已，恐遂至死，故听此药。」</p>
<p>佛言：「或有外道梵志来作是语：『沙门释子以众乐自娱。』若有此言，当如是报：『汝等莫作此言，谓沙门释子以众乐自娱。所以者何？有乐自娱，如来呵责；有乐自娱，如来称誉。』若外道梵志问言：『何乐自娱，瞿昙呵责？』设有此语，汝等当报：『五欲功德，可爱可乐，人所贪着。云何为五？眼知色，可爱可乐，人所贪着；耳闻声、鼻知香、舌知味、身知触，可爱可乐，人所贪着。诸贤！犹是五欲缘生喜乐，此是如来、至真、等正觉之所呵责也。犹如有人故杀众生，自以为乐，此是如来、至真、等正觉之所呵责。犹如有人私窃偷盗，自以为乐，此为如来之所呵责。犹如有人犯于梵行，自以为乐，此是如来之所呵责。犹如有人故作妄语，自以为乐，此是如来之所呵责。犹如有人放荡自恣，此是如来之所呵责。犹如有人行外苦行，非是如来所说正行，自以为乐，此是如来之所呵责。』</p>
<p>「诸比丘！呵责五欲功德，人所贪着。云何为五？眼知色，可爱可乐，人所贪着；耳闻声、鼻知香、舌知味、身知触，可爱可乐，人所贪着；如此诸乐，沙门释子无如此乐。犹如有人故杀众生，以此为乐，沙门释子无如此乐。犹如有人公为盗贼，自以为乐，沙门释子无如是乐。犹如有人犯于梵行，自以为乐，沙门释子无如是乐。犹如有人故作妄语，自以为乐，沙门释子无如是乐。犹如有人放荡自恣，自以为乐，沙门释子无如是乐。犹如有人行外苦行，自以为乐，沙门释子无如是乐。</p>
<p>「若外道梵志作如是问『何乐自娱，沙门瞿昙之所称誉？』诸比丘！彼若有此言，汝等当答彼言：『诸贤！有五欲功德，可爱可乐，人所贪着。云何为五？眼知色，——乃至<span class='corr'>身知触</span>，可爱可乐，人所贪着。诸贤！五欲因缘生乐，当速除灭。犹如有人故杀众生，自以为乐；有如此乐，应速除灭。犹如有人公为盗贼，自以为乐；有如此乐，应速除灭。犹如有人犯于梵行，自以为乐；有如此乐，应速除灭。犹如有人故为妄语，自以为乐；有如此乐，应速除灭。犹如有人放荡自恣，自以为乐；有如此乐，应速除灭。犹如有人行外苦行，自以为乐；有如是乐，应速除灭。犹如有人去离贪欲，无复恶法，有觉、有观，离生喜、乐，入初禪；如是乐者，佛所称誉。犹如有人灭于觉、观，内喜、一心，无觉、无观，定生喜、乐，入第二禪；如是乐者，佛所称誉。犹如有人除喜入捨，自知身乐，贤圣所求，护念一心，入第三禪；如是乐者，佛所称誉。乐尽苦尽，忧、喜先灭，不苦不乐，护念清淨，入第四禪；如是乐者，佛所称誉。』</p>
<p>「若有外道梵志作如是问：『汝等于此乐中求几果功德？』应答彼言：『此乐当有七果功德。云何为七？于现法中，得成道证，正使不成，临命终时，当成道证；若临命终复不成者，当尽五下结，中间般涅槃、生彼般涅槃、行般涅槃、无行般涅槃、上流阿迦尼吒般涅槃。诸贤！是为此乐有七功德。诸贤！若比丘在学地欲上，求安隐处，未除五盖，云何为五？贪欲盖、瞋恚盖、睡眠盖、掉戱盖、疑盖。彼学比丘方欲上求，求安隐处，未灭五盖，于四念处不能精勤，于七觉意不能勤修，欲得上人法、贤圣智慧增盛，求欲知欲见者，无有是处。诸贤！学地比丘欲上求，求安隐处，能灭五盖：贪欲盖、瞋恚盖、睡眠盖、掉戱盖、疑盖。于四意处又能精勤，于七觉意如实修行，欲得上人法、贤圣智慧增上，求欲知欲见者，则有是处。诸贤！若有比丘漏尽阿罗汉，所作已办，捨于重担，自获己利，尽诸有结使，正智解脱，不为九事。云何为九？一者不杀，二者不盗，三者不婬，四者不妄语，五者不捨道，六者不随欲，七者不随恚，八者不随怖，九者不随痴。诸贤！是为漏尽阿罗汉所作已办，捨于重担，自获己利，尽诸有结，正智得解，远离九事。』</p>
<p>「或有外道梵志作是说言：『沙门释子有不住法。』应报彼言：『诸贤！莫作是说：沙门释子有不住法。所以者何？沙门释子，其法常住，不可动转，譬如门閫常住不动，沙门释子亦复如是，其法常住，无有移动。』或有外道梵志作是说言：『沙门瞿昙尽知过去世事，不知未来事。』『彼比丘、彼异学梵志智异，智观亦异，所言虚妄。如来于彼过去事，若在目前，无不知见；于未来世，生于道智。过去世事虚妄不实，不足喜乐，无所利益，佛则不记；或过去事有实，无可喜乐，无所利益，佛亦不记；若过去事有实、可乐，而无利益，佛亦不记；若过去事有实、可乐，有所利益，如来尽知然后记之；未来、现在，亦复如是。如来于过去、未来、现在，应时语、实语、义语、利语、法语、律语，无有虚也。佛于初夜成最正觉，及末后夜，于其中间有所言说，尽皆如实，故名如来。复次，如来所说如事，事如所说，故名如来。以何等义，名等正觉？佛所知见、所灭、所觉，佛尽觉知，故名等正觉。』</p>
<p>「或有外道梵志作如是说：『世间常存，唯此为实，餘者虚妄。』或复说言：『此世无常，唯此为实，餘者虚妄。』或复有言：『世间有常无常，唯此为实，餘者虚妄。』或复有言：『此世间非有常非无常，唯此为实，餘者虚妄。』或复有言：『此世间有边，唯此为实，餘者为虚妄。』或复有言：『世间无边，唯此为实，餘者虚妄。』或复有言：『世间有边无边，唯此为实，餘者虚妄。』或复有言：『世间非有边非无边，唯此为实，餘者虚妄。』或复有言：『是命是身，此实餘虚。』或复有言：『非命非身，此实餘虚。』或复有言：『命异身异，此实餘虚。』或复有言：『非异命非异身，此实餘虚。』或复有言：『如来<span class='corr'>有终</span>，此实餘虚。』或复有言：『如来不终，此实餘虚。』或复有言：『如来终不终，此实餘虚。』或复有言：『如来非终非不终，此实餘虚。』诸有此见，名本生本见，今为汝记，谓：『此世常存，——乃至如来非终非不终，唯此为实，餘者虚妄，是为本见本生。』为汝记之。</p>
<p>「所谓未见未生者，我亦记之。何者<span class='corr'>未见未生</span>，我所记者？色是我，从想有终，此实餘虚；无色是我，从想有终；亦有色亦无色是我，从想有终；非有色非无色是我，从想有终。我有边，我无边，我有边无边，我非有边非无边，从想有终。我有乐，从想有终；我无乐，从想有终；我有苦乐，从想有终；我无苦乐，从想有终。一想是我，从想有终；种种想是我，从想有终；少想是我，从想有终；无量想是我，从想有终，此实餘虚。是为邪见本见本生，我之所记。</p>
<p>「或有沙门、婆罗门有如是论、有如是见：『此世常存，此实餘虚，——乃至无量想是我，此实餘虚。』彼沙门、婆罗门复作如是说、如是见：『此实，餘者虚妄。』当报彼言：『汝实作此论，云何此世常存？此实餘虚耶？如此语者，佛所不许。所以者何？此诸见中各有结使，我以理推，诸沙门、婆罗门中，无与我等者，况欲出过？此诸邪见但有言耳，不中共论，——乃至无量想是我，亦复如是。』</p>
<p>「或有沙门、婆罗门作是说：『此世间自造。』复有沙门、婆罗门言：『此世间他造。』或复有言：『自造他造。』或复有言：『非自造非他造，忽然而有。』彼沙门、婆罗门言世间自造者，是沙门、婆罗门皆因触因缘，若离触因而能说者，无有是处。所以者何？由六入身故生触，由触故生受，由受故生爱，由爱故生取，由取故生有，由有故生生，由生故有老、死、忧、悲、苦恼，大患阴集。若无六入则无触，无触则无受，无受则无爱，无爱则无取，无取则无有，无有则无生，无生则无老、死、忧、悲、苦恼，大患阴集。又言此世间他造，又言此世间自造他造，又言此世间非自造非他造，忽然而有，亦复如是，因触而有，无触则无。」</p>
<p>佛告诸比丘：「若欲灭此诸邪恶见者，于四念处当修三行。云何比丘灭此诸恶，于四念处当修三行？比丘谓内身身观，精勤不懈，忆念不忘，除世贪忧；外身身观，精勤不懈，忆念不忘，除世贪忧；内外身身观，忆念不忘，除世贪忧；受、意、法观，亦复如是。是为灭众恶法，于四念处，三种修行。有八解脱，云何为八？色观色，初解脱。内<span class='corr'>无</span>色想，外观色，二解脱。淨解脱，三解脱。度色想灭有对想，住空处，四解脱。捨空处，住识处，五解脱。捨识处，住不用处，六解脱。捨不用处，住有想无想处，七解脱。灭尽定，八解脱。」</p>
<p>尔时，阿难在世尊后执扇扇佛，即偏露右肩，右膝着地，叉手白佛言：「甚奇！世尊！此法清淨，微妙第一。当云何名？云何奉持？」</p>
<p>佛告阿难：「此经名为清淨，汝当清淨持之。」</p>
<p>尔时，阿难闻佛所说，欢喜奉行。</p></div>
<div class='div-jing'><a id='mulu36' />
<p class='h2'>（一八）佛说长阿含第二分自欢喜经第十四</p>
<p>如是我闻：</p>
<p>一时，佛在那难陀城波波利菴婆林，与大比丘众千二百五十人俱。</p>
<p>时，长老舍利弗于闲静处，默自念言：「我心决定知过去、未来、现在沙门、婆罗门智慧、神足、功德、<span class='corr'>道</span>力，无有与如来、无所着、等正觉等者。」时，舍利弗从静室起，往至世尊所，头面礼足，在一面坐，白佛言：「向于静室，默自思念：过去、未来、现在沙门、婆罗门智慧、神足、功德、道力，无有与如来、无所着、等正觉等者。」</p>
<p>佛告舍利弗：「善哉！善哉！汝能于佛前说如是语，一向受持，正师子吼，餘沙门、婆罗门无及汝者。云何？舍利弗！汝能知过去诸佛心中所念，彼佛有如是戒、如是法、如是智慧、如是解脱、如是解脱堂不？」</p>
<p>对曰：「不知。」</p>
<p>「云何？舍利弗！汝能知当来诸佛心中所念，有如是戒、如是法、如是智慧、如是解脱、如是解脱堂不？」</p>
<p>答曰：「不知。」</p>
<p>「云何？舍利弗！如我今如来、至真、等正觉心中所念，如是戒、如是法、如是智、如是解脱、如是解脱堂，汝能知不？」</p>
<p>答曰：「不知。」</p>
<p>又告舍利弗：「过去、未来、现在如来、至真、等正觉心中所念，汝不能知，何故决定作是念？因何事生是念？一向坚持而师子吼，餘沙门、婆罗门若闻汝言：『我决定知过去、未来、现在沙门、婆罗门智慧、神足、功德、道力，无有与如来、无所着、等正觉等者。』当不信汝言。」</p>
<p>舍利弗白佛言：「我于过去、未来、现在诸佛心中所念，我不能知，佛总相法我则能知。如来为我说法，转高转妙，说黑、白法，缘、无缘法，照、无照法，如来所说，转高转妙，我闻法已，知一一法，于法究竟，信如来、至真、等正觉，信如来法善可分别，信如来众苦灭成就，诸善法中，此为最上。世尊智慧无餘，神通无餘，诸世间所有沙门、婆罗门无有能与如来等者，况欲出其上？</p>
<p>「世尊说法复有上者，谓制法。制法者，谓四念处、四正勤、四神足、四禪、五根、五力、七觉意、八贤圣道，是为无上制。智慧无餘，神通无餘，诸世间所有沙门、婆罗门皆无有与如来等者，况欲出其上者？</p>
<p>「世尊说法又有上者，谓制诸入。诸入者，谓眼色、耳声、鼻香、舌味、身触、意法，如过去如来、至真、等正觉亦制此入，所谓眼色，——乃至意法；正使未来如来、至真、等正觉亦制此入，所谓眼色，——乃至意法；今我如来、至真、等正觉亦制此入，所谓眼色，——乃至意法。此法无上，无能过者，智慧无餘，神通无餘，诸世间沙门、婆罗门无能与如来等者，况欲出其上？</p>
<p>「世尊说法又有上者，谓识入胎。入胎者，一谓乱入胎、乱住、乱出，二者不乱入、乱住、乱出，三者不乱入、不乱住而乱出，四者不乱入、不乱住、不乱出。彼不乱入、不乱住、不乱出者，入胎之上。此法无上，智慧无餘，神通无餘，诸世间沙门、婆罗门无能与如来等者，况欲出其上？</p>
<p>「如来说法复有上者，所谓道也。所谓道者，诸沙门、婆罗门以种种方便，入定慧意三昧，随三昧心修念觉意，依欲、依离、依灭尽、依出要法；精进、喜、猗、定、捨觉意，依欲、依离、依灭尽、依出要。此法最上，智慧无餘，神通无餘，诸世间沙门、婆罗门无能与如来等者，况欲出其上？</p>
<p>「如来说法复有上者，所谓为灭。灭者，谓苦灭迟得，二俱卑陋；苦灭速得，唯苦卑陋；乐灭迟得，唯迟卑陋；乐灭速得，然不广普，以不广普，故名卑陋。如今如来乐灭速得，而复广普，乃至天人见神变化。」</p>
<p>舍利弗白佛言：「世尊所说微妙第一，下至女人，亦能受持，尽有漏成无漏，心解脱、慧解脱，于现法中自身作证：生死已尽，梵行已立，所作已办，不受后有，是为如来说无上灭。此法无上，智慧无餘，神通无餘，诸世间沙门、婆罗门无能与如来等者，况欲出其上？</p>
<p>「如来说法复有上者，谓言清淨。言清淨者，世尊于诸沙门、婆罗门，不说无益虚妄之言，言不求胜，亦不朋党，所言柔和，不失时节，言不虚发，是为言清淨。此法无上，智慧无餘，神通无餘，诸世间沙门、婆罗门无有与如来等者，况欲出其上？</p>
<p>「如来说法复有上者，谓见定。彼见定者，谓有沙门、婆罗门种种方便，入定意三昧，随三昧心，观头至足，观足至头，皮肤内外，但有不淨髮、毛、爪甲，肝、肺、肠、胃、脾、肾五脏，汗、肪、髓、脑、屎、尿、涕、<span class='corr'></span>泪，臭<span class='corr'>处</span>不淨，无一可贪，是初见定。诸沙门、婆罗门种种方便，入定意三昧，随三昧心，除去皮肉外诸不淨，唯观白骨及与牙齿，是为二见定。诸沙门、婆罗门种种方便，入定意三昧，随三昧心，除去皮肉外诸不淨及白骨，唯观心识在何处住？为在今世？为在后世？今世不断，后世不断；今世不解脱，后世不解脱，是为三见定。诸沙门、婆罗门种种方便，入定意三昧，随三昧心，除去皮肉外诸不淨及除白骨，复重观识；识在后世，不在今世；今世断，后世不断；今世解脱，后世不解脱，是为四见定。诸有沙门、婆罗门种种方便，入定意三昧，随三昧心，除去皮肉外诸不淨及除白骨，复重观识，不在今世，不在后世；二俱断，二俱解脱，是为五见定。此法无上，智慧无餘，神通无餘，诸世间沙门、婆罗门无与如来等者，况欲出其上？</p>
<p>「如来说法复有上者，谓说常法。常法者，诸沙门、婆罗门种种方便，入定意三昧，随三昧心，忆识世间二十成劫败劫，彼作是言：『世间常存，此为真实，餘者虚妄，所以者何？由我忆识，故知有此成劫败劫，其餘过去我所不知，未来成败我亦不知。』此人朝暮以无智说言：『世间常存，唯此为实，餘者为虚。』是为初常法。诸沙门、婆罗门种种方便，入定意三昧，随三昧心，忆识四十成劫败劫，彼作是言：『此世间常，此为真实，餘者虚妄。所以者何？以我忆识故知成劫败劫，我复能过是，知过去成劫败劫，我不知未来劫之成败。』此说知始，不说知终，此人朝暮以无智说言：『世间常存，唯此真实，餘者虚妄。』此是二常法。诸沙门、婆罗门种种方便，入定意三昧，随三昧心，忆识八十成劫败劫，彼言：『此世间常，餘者虚妄。所以者何？以我忆识故知有成劫败劫，复过是知过去成劫败劫，未来劫之成败我亦悉知。』此人朝暮以无智说言：『世间常存，唯此为实，餘者虚妄。』是为三常存法。此法无上，智慧无餘，神通无餘，诸世间沙门、婆罗门无有能与如来等者，况欲出其上？</p>
<p>「如来说法复有上者，谓观察。观察者，谓有沙门、婆罗门以想观察，他心尔趣，此心尔趣，彼心作是想时，或虚或实，是为一观察。诸沙门、婆罗门不以想观察，或闻诸天及非人语，而语彼言：『汝心如是，汝心如是。』此亦或实或虚，是二观察。或有沙门、婆罗门不以想观察，亦不闻诸天及非人语，自观己身，又听他言，语彼人言：『汝心如是，汝心如是。』此亦有实有虚，是为三观察。或有沙门、婆罗门不以想观察，亦不闻诸天及非人语，又不自观、观他，除觉、观已，得定意三昧，观察他心，而语彼言：『汝心如是，汝心如是。』如是观察则为真实，是为四观察。此法无上，智慧无餘，神通无餘，诸世间沙门、婆罗门无有与如来等者，况欲出其上？</p>
<p>「如来说法复有上者，所谓教诫。教诫者，或时有人不违教诫，尽有漏成无漏，心解脱、智慧解脱，于现法中自身作证：生死已尽，梵行已立，所作已办，不复受有，是为初教诫。或时有人不违教诫，尽五下结，于彼灭度，不还此世，是为二教诫。或时有人不违教诫，三结尽，薄淫、怒、痴，得斯陀含，还至此世而取灭度，是为三教诫。或时有人不违教诫，三结尽，得须陀洹，极七往返，必成道果，不堕恶趣，是为四教诫。此法无上，智慧无餘，神通无餘，诸世间沙门、婆罗门无有与如来等者，况欲出其上？</p>
<p>「如来说法复有上者，为他说法，使戒清淨。戒清淨者，有诸沙门、婆罗门所语至诚，无有两舌，常自敬肃，捐除睡眠，不怀邪諂，口不妄言，不为世人记于吉凶，不自称说从他所得以示于人，更求他利，坐禪修智，辩才无碍，专念不乱，精勤不怠。此法无上，智慧无餘，神通无餘，诸世间沙门、婆罗门无有与如来等者，况欲出其上？</p>
<p>「如来说法复有上者，谓解脱智。谓解脱智者，世尊由他因缘内自思惟言：『此人是须陀洹，此是斯陀含，此是阿那含，此是阿罗汉。』此法无上，智慧无餘，神通无餘，诸世间沙门、婆罗门无有与如来等者，况欲出其上？</p>
<p>「如来说法复有上者，谓自识宿命智证。诸沙门、婆罗门种种方便，入定意三昧，随三昧心，自忆往昔无数世事，一生、二生，——乃至百千生成劫败劫，如是无数我于某处生，名字如是，种、姓如是，寿命如是，饮食如是，苦乐如是；从此生彼，从彼生此，若干种相，自忆宿命无数劫事，昼夜常念本所经历。此是色，此是无色；此是想，此是无想，此是非无想，尽忆尽知。此法无上，智慧无餘，神通无餘，诸世间沙门、婆罗门无与如来等者，况欲出其上？</p>
<p>「如来说法复有上者，谓天眼智。天眼智者，诸沙门、婆罗门种种方便，入定意三昧，随三昧心，观诸众生，死者、生者，善色、恶色，善趣、恶趣，若好、若丑，随其所行，尽见尽知。或有众生，成就身恶行、口恶行、意恶行，诽谤贤圣，信邪倒见，身坏命终，堕三恶道。或有众生，身行善、口言善、意念善，不谤贤圣，见正信行，身坏命终，生天人中，以天眼淨，观诸众生，如实知见。此法无上，智慧无餘，神通无餘，诸世间沙门、婆罗门无与如来等者，况欲出其上？</p>
<p>「如来说法复有上者，谓神足证。神足证者，诸沙门、婆罗门以种种方便，入定意三昧，随三昧心，作无数神力，能变一身为无数身，以无数身合为一身，石壁无碍，于虚空中结加趺坐。犹如飞鸟，出入于地；犹如在水，履水如地；身出烟火，如火积燃；以手捫日月，立至梵天。若沙门、婆罗门称是神足者，当报彼言：『有此神足，非为不有。此神足者，卑贱下劣，凡夫所行，非是贤圣之所修习。若比丘于诸世间爱色不染，捨离此已，如所应行，斯乃名为贤圣神足。于无喜色，亦不憎恶，捨离此已，如所应行，斯乃名曰贤圣神足。于诸世间爱色、不爱色，二俱捨已，修平等护，专念不忘，斯乃名曰贤圣神足。犹如世尊精进勇猛，有大智慧，有知、有觉，得第一觉，故名等觉。世尊今亦不乐于欲，不乐卑贱凡夫所习，亦不劳勤受诸苦恼。世尊若欲除弊恶法，有觉、有观，离生喜、乐，游于初禪，如是便能除弊恶法，有觉、有观，离生喜、乐，游于初禪；二禪、三禪、四禪，亦复如是。精进勇猛，有大智慧，有知、有觉，得第一觉，故名等觉。』」</p>
<p>佛告舍利弗：「若有外道异学来问汝言：『过去沙门、婆罗门与沙门瞿昙等不？』汝当云何答？彼复问言：『未来沙门、婆罗门与沙门瞿昙等不？』汝当云何答？彼复问言现在沙门、婆罗门与沙门瞿昙等不？汝当云何答？」</p>
<p>时，舍利弗白佛言：「设有是问：『过去沙门、婆罗门与佛等不？』当答言：『有。』设问：『未来沙门、婆罗门<span class='corr'>与佛</span>等不？』当答言：『有。』设问：『现在沙门、婆罗门与佛等不？』当答言：『无。』」</p>
<p>佛告舍利弗：「彼外道梵志或复问言：『汝何故或言有？或言无？』汝当云何答？」</p>
<p>舍利弗言：「我当报彼：『过去三耶三佛与如来等，未来三耶三佛与如来等，我躬从佛闻，欲使现在有三耶三佛与如来等者，无有是处。』世尊！我如所闻，依法顺法，作如是答，将无<span class='corr'>咎</span>耶？」</p>
<p>佛言：「如是答，依法顺法，不违也。所以然者？过去三耶三佛与我等，未来三耶三佛与我等，欲使现在有二佛出世，无有是处。」</p>
<p>尔时，尊者欝陀夷在世尊后执扇扇佛，佛告之曰：「欝陀夷！汝当观世尊少欲知足，今我有大神力，有大威德，而少欲知足，不乐在欲。欝陀夷！若餘沙门、婆罗门于此法中能勤苦得一法者，彼便当竖幡，告四远言：『如来今者少欲知足，今观如来少欲知足，如来有大神力，有大威德，不用在欲。』」</p>
<p>尔时，尊者欝陀夷正衣服，偏露右肩，右膝着地，叉手白佛言：「甚奇！世尊！少有少欲知足如世尊者，世尊有大神力，有大威德，不用在欲。若复有餘沙门、婆罗门于此法中能勤苦得一法者，便能竖幡，告四远言：『世尊今者少欲知足。』舍利弗！当为诸比丘、比丘尼、优婆塞、优婆夷数说此法，彼若于佛、法、僧，于道有疑者，闻说此法，无复疑网。」</p>
<p>尔时，世尊告舍利弗：「汝当为诸比丘、比丘尼、优婆塞、优婆夷数说此法。所以者何？彼于佛、法、僧，于道有疑者，闻汝所说，当得开解。」</p>
<p>对曰：「唯然。世尊！」</p>
<p>时，舍利弗即便数数为诸比丘、比丘尼、优婆塞、优婆夷说法，以自清淨故，故名清淨经。</p>
<p>尔时，舍利弗闻佛所说，欢喜奉行。</p></div>
<div class='div-jing'><a id='mulu37' />
<p class='h2'>（一九）佛说长阿含第二分大会经第十五</p>
<p>如是我闻：</p>
<p>一时，佛在释翅提国迦维林中，与大比丘众五百人俱，尽是罗汉，复有十方诸神妙天皆来集会，礼敬如来及比丘僧。</p>
<p>时，四淨居天即于天上各自念言：「今者，世尊在释翅提迦维林中，与大比丘众五百人俱，尽得阿罗汉，复有十方诸神妙天皆来集会，礼敬如来及比丘僧。我等今者亦可往共詣世尊所，各当以偈称讚如来。」</p>
<p>时，四淨居天犹如力士屈伸臂顷，于彼天没，至释翅提迦维林中。尔时，四淨居天到已，头面礼足，在一面立。时，一淨居天即于佛前，以偈讚曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「今日大众会，</div>
<div class="lg-cell">诸天神普集；</div>
</div>
<!-- end of lg-row -->
<div class="lg-row">
<div class="lg-cell">皆为法故来，</div>
<div class="lg-cell">欲礼无上众。」</div>
</div><!-- end of lg --></div>
<p>说此偈已，退一面立。时，一淨居天复作颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「比丘见众秽，</div>
<div class="lg-cell">端心自防护；</div>
</div>
<!-- end of lg-row -->
<div class="lg-row">
<div class="lg-cell">欲如海吞流，</div>
<div class="lg-cell">智者护诸根。」</div>
</div><!-- end of lg --></div>
<p>说是偈已，退一面立。时，一淨居天复作颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「断刺平爱坑，</div>
<div class="lg-cell">及填无明壍；</div>
</div>
<!-- end of lg-row -->
<div class="lg-row">
<div class="lg-cell">独游清淨场，</div>
<div class="lg-cell">如善象调御。」</div>
</div><!-- end of lg --></div>
<p>说此偈已，退一面立。时，一淨居天复作颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「诸归依佛者，</div>
<div class="lg-cell">终不堕恶趣；</div>
</div>
<!-- end of lg-row -->
<div class="lg-row">
<div class="lg-cell">捨此人中形，</div>
<div class="lg-cell">受天清淨身。」</div>
</div><!-- end of lg --></div>
<p>尔时，四淨居天说此偈已，世尊印可，即礼佛足，遶佛三匝，忽然不现。其去未久，佛告诸比丘：「今者诸天大集，今者诸天大集，十方诸神妙天无不来此礼覲如来及比丘僧。诸比丘！过去诸如来、至真、等正觉亦有诸天大集，如我今日；当来诸如来、至真、等正觉亦有诸天大集，如我今日。诸比丘！今者诸天大集，十方诸神妙天无不来此礼覲如来及比丘僧，亦当称彼名号，为其说偈。比丘当知：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「诸依地山谷，</div>
<div class="lg-cell">隐藏见可畏；</div>
</div>
<!-- end of lg-row -->
<div class="lg-row">
<div class="lg-cell">身着纯白衣，</div>
<div class="lg-cell">洁淨无垢秽。</div>
</div>
<!-- end of lg-row -->
<div class="lg-row">
<div class="lg-cell">天人闻此已，</div>
<div class="lg-cell">皆归于梵天；</div>
</div>
<!-- end of lg-row -->
<div class="lg-row">
<div class="lg-cell">今我称其名，</div>
<div class="lg-cell">次第无错谬。</div>
</div>
<!-- end of lg-row -->
<div class="lg-row">
<div class="lg-cell">诸天众今来，</div>
<div class="lg-cell">比丘汝当知；</div>
</div>
<!-- end of lg-row -->
<div class="lg-row">
<div class="lg-cell">世间凡人智，</div>
<div class="lg-cell">百中不见一。</div>
</div>
<!-- end of lg-row -->
<div class="lg-row">
<div class="lg-cell">何由乃能见，</div>
<div class="lg-cell">鬼神七万众？</div>
</div>
<!-- end of lg-row -->
<div class="lg-row">
<div class="lg-cell">若见十万鬼，</div>
<div class="lg-cell">犹不见一边；</div>
</div>
<!-- end of lg-row -->
<div class="lg-row">
<div class="lg-cell">何况诸鬼神，</div>
<div class="lg-cell">周遍于天下。」</div>
</div><!-- end of lg --></div>
<p>地神有七千悦叉若干种，皆有神足、形貌、色像、名称，怀欢喜心来到比丘众林中。时，有雪山神将六千鬼悦叉若干种，皆有神足、形貌、色像、名称，怀欢喜心来到比丘众林中。有一舍罗神将三千鬼悦叉若干种，皆有神足、形貌、色像、名称，怀欢喜心来到比丘众林中。此万六千鬼神悦叉若干种，皆有神足、形貌、色像、名称，怀欢喜心来到比丘众林中。</p>
<p>复有毘波蜜神，住在马国，将五百鬼，皆有神足、威德。复有金毘罗神，住王舍城毘富罗山，将无数鬼神恭敬围遶。复有东方提头赖吒天王，领乾沓惒神，有大威德，有九十一子，尽字因陀罗，皆有大神力。南方毗楼勒天王，领诸龙王，有大威德，有九十一子，亦字因陀罗，有大神力。西方毗楼博叉天王，领诸鸠槃茶鬼，有大威德，有九十一子，亦字因陀罗，有大神力。北方天王名毗沙门，领诸悦叉鬼，有大威德，有九十一子，亦字因陀罗，有大神力。此四天王护持世者，有大威德，身放光明，来詣迦维林中。</p>
<p>尔时，世尊欲降其幻伪虚妄之心，故结呪曰：</p>
<p class='dharani'>「摩拘楼罗摩拘楼罗　毗楼罗毗楼罗　[旃-方+示]陀那加摩世致　迦尼延豆　尼延豆　波那攎呜呼奴奴主　提婆苏暮　摩头罗　支多罗斯那　乾沓波　那罗主　闍尼沙　尸呵　无莲陀罗　鼻波蜜多罗　树尘陀罗　那閭尼呵　斗浮楼　输支婆迹婆」</p>
<p>如是，诸王乾沓婆及罗刹皆有神足、形貌、色像，怀欢喜心来詣比丘众林中。尔时，世尊复结呪曰：</p>
<p class='dharani'>「阿醯　那陀瑟　那头　毗舍离　沙呵　带叉蛇　婆提　提头赖吒　帝婆　沙呵　若利耶　加毘罗　摄波那伽　阿陀伽摩　天提伽　伊罗婆陀　摩呵那伽　毘摩那伽多　陀伽陀餘　那伽罗闍　婆呵沙呵　叉奇提　婆提罗帝　婆提罗帝　毘枚大迹閦　毘呵四　婆嚀　阿婆婆四　质多罗　速和尼那　求四多　阿婆由　那伽罗除　阿四　修跋罗　萨帝奴　阿伽　佛陀洒　失罗嚀　婆耶　忧罗头婆延楼　素槃[少/兔]　佛头　舍罗[少/兔]　伽类楼」</p>
<p>尔时，世尊为阿修罗而结呪曰：</p>
<p class='dharani'>「祇陀　跋闍　呵諦　三物第　阿修罗　阿失陀　婆延地　婆三婆四　伊弟阿陀　提婆摩　天地　伽黎妙　摩呵祕摩　阿修罗　陀那祕罗陀　鞞摩质兜楼　修质諦丽　婆罗呵黎　无夷连那婆　舍黎阿细　跋黎　弗多罗那　萨鞞　鞞楼耶那那迷　萨那迷諦　婆黎　细如　罗耶跋兜楼　伊呵菴婆罗迷　三摩由伊　陀那　跋陀若　比丘那　三弥涕　泥拔」</p>
<p>尔时，世尊复为诸天而结呪曰：</p>
<p class='dharani'>「阿浮　提婆　萆犁醯陛　提豫　婆由　多陀[少/兔]　跋楼[少/兔]　<span class='corr'>婆</span>楼尼　世帝苏弥　耶舍阿头　弥多罗婆　伽罗那移婆　阿逻　提婆　摩天梯与　陀舍提舍　伽予　萨鞞　那难多罗婆跋那　伊地槃大　讎地　槃那槃大　耶舍卑[少/兔]　暮陀婆那　阿醯揵大　比丘那　婆朱弟　婆尼　鞞弩　提步　舍伽利　阿醯地　勇迷　那刹帝隷富罗息几大　阿陀蔓　陀罗　婆罗鞞栴大苏　婆尼捎　提婆　阿陀[旃-方+示]陀　富罗翅支大　苏黎耶苏婆尼捎　提婆　阿陀　苏提耶　富罗翅大　摩伽陀　婆苏因　图攎阿头　释拘　富罗大攎　叔伽　伽罗摩　罗那阿大　鞞摩尼婆　呜婆提　奇呵　波罗无呵　鞞婆罗　微阿尼　萨陀摩多　阿呵黎　弥沙阿尼鉢讎[菟-(色-巴)+(〦-一)]歎奴阿　攎余提舍阿醯跋沙　赊摩　摩呵赊摩　摩[菟-(色-巴)+(〦-一)]沙阿　摩[菟-(色-巴)+(〦-一)]疏多摩　乞陀波头洒阿陀摩　[菟-(色-巴)+(〦-一)]波头洒阿　醯阿罗夜　提婆　阿陀　黎陀夜　婆私　波罗　摩訶　波罗阿陀　提婆摩天　梯夜　差摩　兜率陀　夜摩　伽沙尼阿尼　蓝鞞蓝婆折帝　树提　那摩伊洒　念摩罗提　阿陀醯　波罗念弥大　阿醯　提婆　提婆　闍兰提　阿奇　尸吁波　摩阿栗吒攎耶　呜摩　浮浮　尼婆私遮婆　陀暮　阿周陀　阿尼　输豆檀耶　[菟-(色-巴)+(〦-一)]阿头　阿逻　毘沙门伊洒」</p>
<p>此是六十种天。尔时，世尊复为六十八五通婆罗门而结呪曰：</p>
<p class='dharani'>「罗耶梨沙耶何醯犍大婆尼　伽毘罗跋兜鞞地闍[菟-(色-巴)+(〦-一)]阿头差暮萨提　鸯祇鞞地牟尼阿头闭犛耶差伽　尸梨沙婆呵若[菟-(色-巴)+(〦-一)]阿头梵摩提婆提那婆鞞地牟尼阿头　拘萨梨伊尼攎摩闍逻　鸯<span class='corr'>祇</span>逻野般闍阿楼呜猿头　摩訶罗野阿拘提楼杙[菟-(色-巴)+(〦-一)]阿头　六闭俱萨梨阿楼伽陵倚伽夷罗檀醯罪否符野福都卢梨洒先陀步　阿头　提那伽否婆呵移伽耶罗野多陀阿伽度　婆罗蔓陀[菟-(色-巴)+(〦-一)]迦牧罗野阿头　因陀罗楼迷迦符陀攎暮摩伽醯阿勅伤俱卑予阿头醯兰若伽否鞞梨味余梨多他阿伽度　阿醯婆好罗子弥都卢多陀阿伽度　婆斯佛离首陀罗罗予多陀阿伽度　伊梨耶差摩訶罗予先阿步多陀阿伽度　般闍婆予婆梨地翅阿罗予多陀阿伽度　鬱阿兰摩訶罗予便被婆梨摩梨输婆醯大　那摩阿槃地苦摩梨罗予阿具斯利陀那婆地阿头　翅鞞罗予尸伊昵弥昵摩呵罗予复婆楼多陀阿伽度　跋陀婆利摩呵罗予俱萨梨摩提输尸汉提苫婆梨罗予修陀罗楼多他阿伽度　阿呵因头楼阿头摩罗予余苏利与他鞞地提步阿呵鞞利四阿头　恒阿耶楼婆罗目遮耶暮阿夷[菟-(色-巴)+(〦-一)]阿头一摩耶舍枇那婆　差摩罗予何梨揵度余枇度鉢支余是数波那路摩苏罗予耶赐多由醯兰若苏槃那祕愁度致夜数罗舍　波罗鞞陀鬱陀婆呵婆洒婆呵婆婆谋娑呵沙贪覆赊大赊法闍沙丽罗陀　那摩般枝[病-丙+(白/(ㄎ*戈))]多哆罗乾沓婆　沙呵婆萨多提苏鞞罗予阿醯揵[病-丙+(白/(ㄎ*戈))]　比丘三弥地婆尼地婆尼」</p>
<p>尔时，复有千五通婆罗门，如来亦为结呪。时，此世界第一梵王及诸梵天皆有神通，有一梵童子名曰提舍，有大神力。复有十方餘梵天王，各与眷属围遶而来。复越千世界，有大梵王见诸大众在世尊所，寻与眷属围遶而来。</p>
<p>尔时，魔王见诸大众在世尊所，怀毒害心，即自念言：「我当将诸鬼兵往坏彼众，围遶尽取，不令有遗。」时，即召四兵，以手拍车，声如霹雳，诸有见者无不惊怖，放大风雨、雷电、霹雳，向迦维林围绕大众。</p>
<p>佛告诸比丘乐此众者：「汝等当知，今日魔众怀恶而来。」于是颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「汝今当敬顺，</div>
<div class="lg-cell">建立于佛法；</div>
</div>
<!-- end of lg-row -->
<div class="lg-row">
<div class="lg-cell">当灭此魔众，</div>
<div class="lg-cell">如象坏花藂。</div>
</div>
<!-- end of lg-row -->
<div class="lg-row">
<div class="lg-cell">专念无放逸，</div>
<div class="lg-cell">具足于淨戒；</div>
</div>
<!-- end of lg-row -->
<div class="lg-row">
<div class="lg-cell">定意自念惟，</div>
<div class="lg-cell">善护其志意。</div>
</div>
<!-- end of lg-row -->
<div class="lg-row">
<div class="lg-cell">若于正法中，</div>
<div class="lg-cell">能不放逸者；</div>
</div>
<!-- end of lg-row -->
<div class="lg-row">
<div class="lg-cell">则度老死地，</div>
<div class="lg-cell">永尽诸苦本。</div>
</div>
<!-- end of lg-row -->
<div class="lg-row">
<div class="lg-cell">诸弟子闻已，</div>
<div class="lg-cell">当勤加精进；</div>
</div>
<!-- end of lg-row -->
<div class="lg-row">
<div class="lg-cell">超度于众欲，</div>
<div class="lg-cell">一毛不倾动。</div>
</div>
<!-- end of lg-row -->
<div class="lg-row">
<div class="lg-cell">此众为最胜，</div>
<div class="lg-cell">有大智名闻；</div>
</div>
<!-- end of lg-row -->
<div class="lg-row">
<div class="lg-cell">弟子皆勇猛，</div>
<div class="lg-cell">为众之所敬。」</div>
</div><!-- end of lg --></div>
<p>尔时，诸天、神、鬼、五通仙人皆集迦维园中，见魔所为，怪未曾有。佛说此法时，八万四千诸天远尘离垢，得法眼淨。诸天、龙、鬼、神、阿修罗、迦楼罗、真陀罗、摩睺罗伽、人与非人闻佛所说，欢喜奉行。</p></div></div>
<p class='juan'>佛说长阿含经卷第十二</p>
</div><!-- end of div[@id='body'] -->
</body></html>
