<html xmlns="http://www.w3.org/1999/xhtml">
<head>
  <title>长阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'><div class='jing'>
<p class='juan'><a id='mulu8' /><a id='mulu9' />佛说长阿含经卷第三</p><p class="byline">后秦弘始年佛陀耶舍共竺佛念译</p>
<p class='h2'>游行经第二中</p>
<p>佛告阿难：「世有八众。何谓八？一曰刹利众，二曰婆罗门众，三曰居士众，四曰沙门众，五曰四天王众，六曰忉利天众，七曰魔众，八曰梵天众。我自忆念：『昔者，往来与刹利众坐起言语，不可称数，以精进定力，在所能现。彼有好色，我色胜彼；彼有妙声，我声胜彼；彼辞我退，我不辞彼；彼所能说，我亦能说；彼所不能，我亦能说。』阿难！我广为说法，示教利喜已，即于彼没，彼不知我是天、是人？如是至梵天众，往返无数，广为说法，而莫知我谁？」</p>
<p>阿难白佛言：「甚奇！世尊！未曾有也，乃能成就如是。」</p>
<p>佛言：「如是微妙希有之法，阿难！甚奇！甚特！未曾有也，唯有如来能成此法。」</p>
<p>又告阿难：「如来能知受起、住、灭，想起、住、灭，观起、住、灭，此乃如来甚奇甚特未曾有法，汝当受持。」</p>
<p>尔时，世尊告阿难：「俱詣香塔，在一树下，敷座而坐。」</p>
<p>佛告阿难：「香塔左右现诸比丘，普勅令集讲堂。」</p>
<p>阿难受教，宣令普集。阿难白佛：「大众已集，唯圣知时。」</p>
<p>尔时，世尊即詣讲堂，就座而坐，告诸比丘：「汝等当知我以此法自身作证，成最正觉，谓：『四念处、四意断、四神足、四禪、五根、五力、七觉意、贤圣八道。』汝等宜当于此法中和同敬顺，勿生諍讼，同一师受，同一水乳，于我法中宜勤受学，共相熾然，共相娱乐。比丘当知我于此法自身作证，布现于彼，谓：『《贯经》、《祇夜经》、《受记经》、《偈经》、《法句经》、《相应经》、《本缘经》、《天本经》、《广经》、《未曾有经》、《证喻经》、《大教经》。』汝等当善受持，称量分别，随事修行。所以者何？如来不久，是后三月当般泥洹。」</p>
<p>诸比丘闻此语已，皆悉愕然，殞绝迷荒，自投于地，举声大呼曰：「一何驶哉！佛取灭度。一何痛哉！世间眼灭。我等于此，已为长衰。」或有比丘悲泣躃踊，宛转[口*睪]咷，不能自胜，犹如斩蛇，宛转迴遑，莫知所奉。</p>
<p>佛告诸比丘曰：「汝等且止，勿怀忧悲。天地人物，无生不终，欲使有为不变易者，无有是处。我亦先说恩爱无常，合会有离，身非己有，命不久存。」尔时，世尊以偈颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我今自在，</div>
<div class="lg-cell">到安隐处；</div>
</div>
<!-- end of lg-row -->
<div class="lg-row">
<div class="lg-cell">和合大众，</div>
<div class="lg-cell">为说此义。</div>
</div>
<!-- end of lg-row -->
<div class="lg-row">
<div class="lg-cell">吾年老矣，</div>
<div class="lg-cell">餘命无几；</div>
</div>
<!-- end of lg-row -->
<div class="lg-row">
<div class="lg-cell">所作已办，</div>
<div class="lg-cell">今当捨寿。</div>
</div>
<!-- end of lg-row -->
<div class="lg-row">
<div class="lg-cell">念无放逸，</div>
<div class="lg-cell">比丘戒具；</div>
</div>
<!-- end of lg-row -->
<div class="lg-row">
<div class="lg-cell">自摄定意，</div>
<div class="lg-cell">守护其心。</div>
</div>
<!-- end of lg-row -->
<div class="lg-row">
<div class="lg-cell">若于我法，</div>
<div class="lg-cell">无放逸者；</div>
</div>
<!-- end of lg-row -->
<div class="lg-row">
<div class="lg-cell">能灭苦本，</div>
<div class="lg-cell">尽生老死。」</div>
</div><!-- end of lg --></div>
<p>又告比丘：「吾今所以诫汝者何？天魔波旬向来请我：『佛意无欲，可般泥洹，今正是时，宜速灭度。』我言：『止！止！波旬！佛自知时，须我诸比丘集，乃至诸天普见神变。』波旬复言：『佛昔于鬱鞞罗尼连禪河水边，阿游波尼俱律树下初成佛道，我时白佛：佛意无欲，可般泥洹，今正是时，宜速灭度。尔时，如来即报我言：止！止！波旬！我自知时。如来今者未取灭度，须我诸弟子集，乃至天人见神变化，乃取灭度。今者如来弟子已集，乃至天人见神变化，今正是时，宜可灭度。』我言：『止！止！波旬！佛自知时，不久住也，是后三月当般涅槃。』时，魔即念：『佛不虚言，今必灭度。』欢喜踊跃，忽然不现。魔去未久，即于遮波罗塔，定意三昧，捨命住寿。当此之时，地大震动，天人惊怖，衣毛为竪，佛放大光，彻照无穷，幽冥之处，莫不蒙明，各得相见。我时颂曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『有无二行中，</div>
<div class="lg-cell">吾今捨有为；</div>
</div>
<!-- end of lg-row -->
<div class="lg-row">
<div class="lg-cell">内专三昧定，</div>
<div class="lg-cell">如鸟出于卵。』」</div>
</div><!-- end of lg --></div>
<p>尔时，贤者阿难即从座起，偏袒右肩，右膝着地，长跪叉手白佛言：「唯愿世尊留住一劫，勿取灭度，慈愍众生，饶益天人。」</p>
<p>尔时，世尊默然不对，如是三请，佛告阿难：「汝信如来正觉道不？」</p>
<p>对曰：「唯然！实信。」</p>
<p>佛言：「汝若信者，何故三来触嬈我为？汝亲从佛闻，亲从佛受：诸有能修四神足，多修习行，常念不忘，在意所欲，可得不死一劫有餘。佛四神足已多习行，专念不忘，在意所欲，可止不死一劫有餘，为世除冥，多所饶益，天人获安。尔时，何不重请，使不灭度？再闻尚可，乃至三闻，犹不劝请留住一劫，一劫有餘，为世除冥，多所饶益，天人获安。今汝方言，岂不愚耶？吾三现相，汝三默然，汝于尔时，何不报我：『如来可止一劫，一劫有餘，为世除冥，多所饶益。』且止！阿难！吾已捨性命，已弃已吐，欲使如来自违言者，无有是处。譬如豪贵长者，吐食于地，宁当复有肯还取食不？」</p>
<p>对曰：「不也。」</p>
<p>「如来亦然，已捨已吐，岂当复自还食言乎？」</p>
<p>佛告阿难俱詣菴婆罗村，即严衣鉢，与诸大众侍从世尊，路由跋祇到菴婆罗村，在一山林。尔时，世尊为诸大众说戒、定、慧。修戒获定，得大果报；修定获智，得大果报；修智心淨，得等解脱，尽于三漏——欲漏、有漏、无明漏。已得解脱，生解脱智：生死已尽，梵行已立，所作已办，不受后有。</p>
<p>尔时，世尊于菴婆罗村，随宜住已。</p>
<p>佛告阿难：「汝等皆严！当詣瞻婆村、揵茶村、婆梨婆村及詣负弥城。」对曰：「唯然！」即严衣鉢，与诸大众侍从世尊，路由跋祇渐至他城，于负弥城北，止尸舍婆林。</p>
<p>佛告诸比丘：「当与汝等说四大教法，諦听！諦听！善思念之。」</p>
<p>诸比丘言：「唯然！世尊！愿乐欲闻。」</p>
<p>「何谓为四？若有比丘作如是言：『诸贤！我于彼村、彼城、彼国，躬从佛闻，躬受是教。』从其闻者，不应不信，亦不应毁，当于诸经推其虚实，依律、依法究其本末。若其所言非经、非律、非法，当语彼言：『佛不说此，汝谬受耶！所以然者？我依诸经、依律、依法，汝先所言，与法相违。贤士！汝莫受持，莫为人说，当捐捨之。』若其所言依经、依律、依法者，当语彼言：『汝所言是真佛所说，所以然者？我依诸经、依律、依法，汝先所言，与法相应。贤士！汝当受持，广为人说，慎勿捐捨。』此为第一大教法也。</p>
<p>「复次，比丘作如是言：『我于彼村、彼城、彼国，和合众僧、多闻耆旧，亲从其闻，亲受是法、是律、是教。』从其闻者，不应不信，亦不应毁，当于诸经推其虚实，依法、依律究其本末，若其所言非经、非律、非法者，当语彼言：『佛不说此，汝于彼众谬听受耶！所以然者？我依诸经、依律、依法，汝先所言，与法相违。贤士！汝莫持此，莫为人说，当捐捨之。』若其所言依经、依律、依法者，当语彼言：『汝所言是真佛所说，所以者何？我依诸经、依律、依法，汝先所言，与法相应。贤士！汝当受持，广为人说，慎勿捐捨。』此为第二大教法也。</p>
<p>「复次，比丘作如是言：『我于彼村、彼城、彼国，众多比丘持法、持律、持律仪者，亲从其闻，亲受是法、是律、是教。』从其闻者，不应不信，亦不应毁，当于诸经推其虚实，依法、依律究其本末。若其所言非经、非律、非法者，当语彼言：『佛不说此，汝于众多比丘谬听受耶！所以然者？我依诸经、依律、依法，汝先所言，与法相违。贤士！汝莫受持，莫为人说，当捐捨之。』若其所言依经、依律、依法者，当语彼言：『汝所言是真佛所说，所以然者？我依诸经、依律、依法，汝先所言，与法相应。贤士！汝当受持，广为人说，慎勿捐捨。』是为第三大教法也。</p>
<p>「复次，比丘作如是言：『我于彼村、彼城、彼国，一比丘持法、持律、持律仪者，亲从其闻，亲受是法、是律、是教。』从其闻者，不应不信，亦不应毁，当于诸经推其虚实，依法、依律究其本末。若所言非经、非律、非法者，当语彼言：『佛不说此，汝于一比丘所谬听受耶！所以然者？我依诸经、依法、依律，汝先所言，与法相违。贤士！汝莫受持，莫为人说，当捐捨之。』若其所言依经、依律、依法者，当语彼言：『汝所言是真佛所说，所以然者？我依诸经、依律、依法，汝先所言，与法相应。贤士！当勤受持，广为人说，慎勿捐捨。』是为第四大教法也。」</p>
<p>尔时，世尊于负弥城随宜住已，告贤者阿难俱詣波婆城，对曰：「唯然！」即严衣鉢，与诸大众侍从世尊，路由末罗至波婆城闍头园中。时，有工师子，名曰周那，闻佛从彼末罗来至此城，即自严服，至世尊所，头面礼足，在一面坐。时，佛渐为周那说法正化，示教利喜，周那闻佛说法，信心欢喜，即请世尊明日舍食。时，佛默然受请。周那知佛许可，即从座起，礼佛而归。寻于其夜供设饭食，明日时到，唯圣知时。</p>
<p>尔时，世尊法服持鉢，大众围遶，往詣其舍，就座而坐。是时，周那寻设饮食，供佛及僧，别煮栴檀树耳，世所奇珍，独奉世尊。</p>
<p>佛告周那：「勿以此耳与诸比丘。」周那受教，不敢輙与。时，彼众中有一长老比丘，晚暮出家，于其座上以餘器取。</p>
<p>尔时，周那见众食訖，并除鉢器，行澡水毕，即于佛前以偈问曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「敢问大圣智，</div>
<div class="lg-cell">正觉二足尊，</div>
</div>
<!-- end of lg-row -->
<div class="lg-row">
<div class="lg-cell">善御上调伏，</div>
<div class="lg-cell">世有几沙门？」</div>
</div><!-- end of lg --></div>
<p>尔时，世尊以偈答曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「如汝所问者，</div>
<div class="lg-cell">沙门凡有四；</div>
</div>
<!-- end of lg-row -->
<div class="lg-row">
<div class="lg-cell">志趣各不同，</div>
<div class="lg-cell">汝当识别之。</div>
</div>
<!-- end of lg-row -->
<div class="lg-row">
<div class="lg-cell">一行道殊胜，</div>
<div class="lg-cell">二善说道义，</div>
</div>
<!-- end of lg-row -->
<div class="lg-row">
<div class="lg-cell">三依道生活，</div>
<div class="lg-cell">四为道作秽。</div>
</div>
<!-- end of lg-row -->
<div class="lg-row">
<div class="lg-cell">何谓道殊胜？</div>
<div class="lg-cell">善说于道义，</div>
</div>
<!-- end of lg-row -->
<div class="lg-row">
<div class="lg-cell">依道而生活，</div>
<div class="lg-cell">有为道作秽？</div>
</div>
<!-- end of lg-row -->
<div class="lg-row">
<div class="lg-cell">能度恩爱<span class="corr">刺</span>，</div>
<div class="lg-cell">入涅槃无疑；</div>
</div>
<!-- end of lg-row -->
<div class="lg-row">
<div class="lg-cell">超越天人路，</div>
<div class="lg-cell">说此道殊胜。</div>
</div>
<!-- end of lg-row -->
<div class="lg-row">
<div class="lg-cell">善解第一义，</div>
<div class="lg-cell">说道无垢秽；</div>
</div>
<!-- end of lg-row -->
<div class="lg-row">
<div class="lg-cell">慈仁决众疑，</div>
<div class="lg-cell">是为善说道。</div>
</div>
<!-- end of lg-row -->
<div class="lg-row">
<div class="lg-cell">善敷演法句，</div>
<div class="lg-cell">依道以自生；</div>
</div>
<!-- end of lg-row -->
<div class="lg-row">
<div class="lg-cell">遥望无垢场，</div>
<div class="lg-cell">名依道生活。</div>
</div>
<!-- end of lg-row -->
<div class="lg-row">
<div class="lg-cell">内怀于姧邪，</div>
<div class="lg-cell">外像如清白；</div>
</div>
<!-- end of lg-row -->
<div class="lg-row">
<div class="lg-cell">虚誑无<span class="corr">诚</span>实，</div>
<div class="lg-cell">此为道作秽。</div>
</div>
<!-- end of lg-row -->
<div class="lg-row">
<div class="lg-cell">云何善恶俱？</div>
<div class="lg-cell">淨与不淨杂，</div>
</div>
<!-- end of lg-row -->
<div class="lg-row">
<div class="lg-cell">相似现外好，</div>
<div class="lg-cell">如铜为金涂。</div>
</div>
<!-- end of lg-row -->
<div class="lg-row">
<div class="lg-cell">俗人遂见此，</div>
<div class="lg-cell">谓圣智弟子，</div>
</div>
<!-- end of lg-row -->
<div class="lg-row">
<div class="lg-cell">餘者不尽尔，</div>
<div class="lg-cell">勿捨清淨信。</div>
</div>
<!-- end of lg-row -->
<div class="lg-row">
<div class="lg-cell">一人持大众，</div>
<div class="lg-cell">内浊而外清；</div>
</div>
<!-- end of lg-row -->
<div class="lg-row">
<div class="lg-cell">现闭姧邪迹，</div>
<div class="lg-cell">而实怀放荡。</div>
</div>
<!-- end of lg-row -->
<div class="lg-row">
<div class="lg-cell">勿视外容貌，</div>
<div class="lg-cell">卒见便亲敬；</div>
</div>
<!-- end of lg-row -->
<div class="lg-row">
<div class="lg-cell">现闭姧邪迹，</div>
<div class="lg-cell">而实怀放荡。」</div>
</div><!-- end of lg --></div>
<p>尔时，周那取一小座于佛前坐，<span class='corr'>佛渐</span>为说法。示教利喜已，大众围遶，侍从而还。中路止一树下，告阿难言：「吾患背痛，汝可敷座。」对曰：「唯然！」寻即敷座，世尊止息。时，阿难又敷一小座于佛前坐。</p>
<p>佛告阿难：「向者周那无悔恨意耶？设有此意，为由何生？」</p>
<p>阿难白佛言：「周那设供，无有福利。所以者何？如来最后于其舍食便取涅槃。」</p>
<p>佛告阿难：「勿作是言！勿作是言！今者周那为获大利，为得寿命，得色，得力，得善名誉，生多财宝，死得生天，所欲自然。所以者何？佛初成道能施食者，佛临灭度能施食者，此二功德正等无异。汝今可往语彼周那：『我亲从佛闻，亲受佛教，周那设食，今获大利，得大果报。』」</p>
<p>时，阿难承佛教旨，即詣彼所，告周那曰：「我亲从佛闻，亲从佛受教，周那设食，今获大利，得大果报。所以然者？佛初得道能饭食者，及临灭度能饭食者，此二功德正等无异。」</p>
<div class="lg" style="margin-left:1em">
<div class="lg-row">
<div class="lg-cell">周那舍食已，</div>
<div class="lg-cell">始闻如此言；</div>
</div>
<!-- end of lg-row -->
<div class="lg-row">
<div class="lg-cell">如来患甚篤，</div>
<div class="lg-cell">寿行今将訖。</div>
</div>
<!-- end of lg-row -->
<div class="lg-row">
<div class="lg-cell">虽食栴檀耳，</div>
<div class="lg-cell">而患犹更增；</div>
</div>
<!-- end of lg-row -->
<div class="lg-row">
<div class="lg-cell">抱病而涉路，</div>
<div class="lg-cell">渐向拘夷城。</div>
</div><!-- end of lg --></div>
<p>尔时，世尊即从座起，小复前行，詣一树下，又告阿难：「吾背痛甚，汝可敷座。」</p>
<p>对曰：「唯然！」寻即敷座，如来止息。阿难礼佛足已，在一面坐。</p>
<p>时，有阿罗汉弟子，名曰福贵，于拘夷那竭城向波婆城，中路见佛在一树下，容貌端正，诸根寂定，得上调意第一寂灭。譬如大龙，亦如澄水，清淨无秽，见已欢喜，善心生焉。即到佛所，头面礼足，在一面坐，而白佛言：「世尊！出家之人在清淨处，慕乐闲居，甚奇特也。有五百乘车经过其边，而不闻见，我师一时在拘夷那竭城、波婆城，二城中间道侧树下，静默而坐，时有五百乘车经过其边，车声轰轰觉而不闻。是时，有人来问我师：『向群车过，宁见不耶？』对曰：『不见！』又问：『闻耶？』对曰：『不闻！』又问：『汝在此耶？在餘处耶？』答曰：『在此！』又问：『汝醒悟耶？』答曰：『醒悟！』又问：『汝为觉寐？』答曰：『不寐！』彼人默念：『是希有也！出家之人专精乃尔，车声轰轰觉而不闻。』即语我师曰：『向有五百乘车从此道过，车声振动，尚自不闻，岂他闻哉！』即为作礼，欢喜而去。」</p>
<p>佛告福贵：「我今问汝，随意所答，群车振动觉而不闻，雷动天地觉而不闻，何者为难？」</p>
<p>福贵白佛言：「千万车声，岂等雷电？不闻车声未足为难，雷动天地觉而不闻，斯乃为难。」</p>
<p>佛告福贵：「我于一时游阿越村，在一草庐。时有异云暴起，雷电霹雳，杀四特牛、耕者兄弟二人，人众大聚。时，我出草庐，彷徉经行，彼大众中有一人来至我所，头面礼足，随我经行，我知而故问：『彼大众聚何所为耶？』其人即问：『佛向在何所？为觉寐耶？』答曰：『在此！时，不寐也。』其人亦歎希闻得定如佛者也，雷电霹雳，声聒天地，而独寂定觉而不闻。乃白佛言：『向有异云暴起，雷电霹雳，杀四特牛、耕者兄弟二人，彼大众聚，其正为此。』其人心悦即得法喜，礼佛而去。」</p>
<p>尔时，福贵被二黄疊，价直百千，即从座起，长跪叉手而白佛言：「今以此疊奉上世尊，愿垂纳受。」</p>
<p>佛告福贵：「汝以一疊施我，一施阿难。」尔时，福贵承佛教旨，一奉如来，一施阿难。佛愍彼故，即为纳受。时，福贵礼佛足已，于一面坐，佛渐为说法，示教利喜：施论、戒论、生天之论，欲为大患、不淨、秽污，上漏为碍，出要为上。</p>
<p>时，佛知福贵意，欢喜柔软，无诸盖、缠，易可开化，如诸佛常法，即为福贵说苦圣諦，苦集、苦灭、苦出要諦。时，福贵信心清淨，譬如淨洁白疊，易为受色，即于座上远尘离垢，诸法法眼生，见法得法，决定正住，不堕恶道，成就无畏，而白佛言：「我今归依佛！归依法！归依僧！唯愿如来听我于正法中为优婆塞，自今已后，尽寿不杀、不盗、不婬、不欺、不饮酒，唯愿世尊听我于正法中为优婆塞。」</p>
<p>又白佛言：「世尊！游化若詣波婆城，唯愿屈意过贫聚中。所以然者？欲尽<span class='corr'>家所有</span>饮食、牀卧、衣服、汤药，奉献世尊，世尊受已，家内获安。」</p>
<p>佛言：「汝所言善！」</p>
<p>尔时，世尊为福贵说法，示教利喜已。即从座起，头面礼足，欢喜而去。其去未久，阿难寻以黄疊奉上如来，如来哀愍，即为受之，被于身上。尔时，世尊颜貌<span class='corr'>从</span>容，威光熾盛，诸根清淨，面色和悦。阿难见已，默自思念：「自我得侍二十五年，未曾见佛面色光泽，发明如<span class='corr'>今</span>。」即从座起，右膝着地，叉手合掌，前白佛言：「自我得侍二十五年，未曾见佛光色如<span class='corr'>今</span>，不审何缘？愿闻其意！」</p>
<p>佛告阿难：「有二因缘，如来光色有殊于常：一者佛初得道，成无上正真觉时；二者临欲灭度，捨于性命般涅槃时。阿难！以此二缘，光色殊常。」尔时，世尊即说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「金色衣光悦，</div>
<div class="lg-cell">细软极鲜淨；</div>
</div>
<!-- end of lg-row -->
<div class="lg-row">
<div class="lg-cell">福贵奉世尊，</div>
<div class="lg-cell">如雪白毫光。」</div>
</div><!-- end of lg --></div>
<p>佛命阿难：「吾渴欲饮，汝取水来。」</p>
<p>阿难白言：「向有五百乘车于上流渡，水浊未清，可以洗足，不中饮也。」</p>
<p>如是三勅：「阿难！汝取水来。」</p>
<p>阿难白言：「今拘孙河去此不远，清冷可饮，亦可澡浴。」</p>
<p>时，有鬼神居在雪山，篤信佛道，即以鉢盛八种淨水，奉上世尊。佛愍彼故，寻为受之，而说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛以八种音，</div>
<div class="lg-cell">勅阿难取水，</div>
</div>
<!-- end of lg-row -->
<div class="lg-row">
<div class="lg-cell">吾渴今欲饮，</div>
<div class="lg-cell">饮已詣拘尸；</div>
</div>
<!-- end of lg-row -->
<div class="lg-row">
<div class="lg-cell">柔软和雅音，</div>
<div class="lg-cell">所言悦众心。</div>
</div>
<!-- end of lg-row -->
<div class="lg-row">
<div class="lg-cell">给侍佛左右，</div>
<div class="lg-cell">寻白于世尊：</div>
</div>
<!-- end of lg-row -->
<div class="lg-row">
<div class="lg-cell">向有五百车，</div>
<div class="lg-cell">截流渡彼岸，</div>
</div>
<!-- end of lg-row -->
<div class="lg-row">
<div class="lg-cell">浑浊于此水，</div>
<div class="lg-cell">饮恐不便身；</div>
</div>
<!-- end of lg-row -->
<div class="lg-row">
<div class="lg-cell">拘留河不远，</div>
<div class="lg-cell">水美甚清冷；</div>
</div>
<!-- end of lg-row -->
<div class="lg-row">
<div class="lg-cell">往彼可取饮，</div>
<div class="lg-cell">亦可澡浴身。</div>
</div>
<!-- end of lg-row -->
<div class="lg-row">
<div class="lg-cell">雪山有鬼神，</div>
<div class="lg-cell">奉上如来水；</div>
</div>
<!-- end of lg-row -->
<div class="lg-row">
<div class="lg-cell">饮已威势强，</div>
<div class="lg-cell">众中师子步。</div>
</div>
<!-- end of lg-row -->
<div class="lg-row">
<div class="lg-cell">其水神龙居，</div>
<div class="lg-cell">清澄无浊秽；</div>
</div>
<!-- end of lg-row -->
<div class="lg-row">
<div class="lg-cell">圣颜如雪山，</div>
<div class="lg-cell">安详度拘孙。」</div>
</div><!-- end of lg --></div>
<p>尔时，世尊即詣拘孙河，饮已澡浴，与众而去。中路止息在一树下，告周那曰：「汝取僧伽梨四牒而敷，吾患背痛，欲暂止息。」周那受教，敷置已訖，佛坐其上。周那礼已，于一面坐，而白佛言：「我欲般涅槃！我欲般涅槃！」</p>
<p>佛告之曰：「宜知是时。」于是，周那即于佛前便般涅槃，佛时颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛趣拘孙河，</div>
<div class="lg-cell">清凉无浊秽，</div>
</div>
<!-- end of lg-row -->
<div class="lg-row">
<div class="lg-cell">人中尊入水，</div>
<div class="lg-cell">澡浴度彼岸。</div>
</div>
<!-- end of lg-row -->
<div class="lg-row">
<div class="lg-cell">大众之原首，</div>
<div class="lg-cell">教勅于周那：</div>
</div>
<!-- end of lg-row -->
<div class="lg-row">
<div class="lg-cell">吾今身疲极，</div>
<div class="lg-cell">汝速敷卧具；</div>
</div>
<!-- end of lg-row -->
<div class="lg-row">
<div class="lg-cell">周那寻受教，</div>
<div class="lg-cell">四牒衣而敷；</div>
</div>
<!-- end of lg-row -->
<div class="lg-row">
<div class="lg-cell">如来既止息，</div>
<div class="lg-cell">周那于前坐。</div>
</div>
<!-- end of lg-row -->
<div class="lg-row">
<div class="lg-cell">即白于世尊：</div>
<div class="lg-cell">我欲取灭度，</div>
</div>
<!-- end of lg-row -->
<div class="lg-row">
<div class="lg-cell">无爱无憎处，</div>
<div class="lg-cell">今当到彼方。</div>
</div>
<!-- end of lg-row -->
<div class="lg-row">
<div class="lg-cell">无量功德海，</div>
<div class="lg-cell">最胜告彼曰：</div>
</div>
<!-- end of lg-row -->
<div class="lg-row">
<div class="lg-cell">汝所作已<span class="corr">办</span>，</div>
<div class="lg-cell">今宜知是时。</div>
</div>
<!-- end of lg-row -->
<div class="lg-row">
<div class="lg-cell">见佛已听许，</div>
<div class="lg-cell">周那倍精勤；</div>
</div>
<!-- end of lg-row -->
<div class="lg-row">
<div class="lg-cell">灭行无有餘，</div>
<div class="lg-cell">如灯尽火灭。」</div>
</div><!-- end of lg --></div>
<p>时，阿难即从座起，前白佛言：「佛灭度后，葬法云何？」</p>
<p>佛告阿难：「汝且默然，思汝所业，诸清信士自乐为之。」</p>
<p>时，阿难复重三启：「佛灭度后，葬法云何？」</p>
<p>佛言：「欲知葬法者，当如转轮圣王。」</p>
<p>阿难又白：「转轮圣王葬法云何？」</p>
<p>佛告阿难：「圣王葬法，先以香汤洗浴其体，以新劫贝周遍缠身，以五百张疊次如缠之。内身金棺灌以麻油毕，举金棺置于第二大铁槨中，栴檀香槨次重于外，积众名香，厚衣其上而闍维之。訖收舍利，于四衢道起立塔庙，表刹悬繒，使国行人皆见法王塔，思慕正化，多所饶益。阿难！汝欲葬我，先以香汤洗浴，用新劫贝周遍缠身，以五百张疊次如缠之。内身金棺灌以麻油毕，举金棺置于第二大铁槨中，旃檀香槨次重于外，积众名香，厚衣其上而闍维之。訖收舍利，于四衢道起立塔庙，表刹悬繒，使诸行人皆见佛塔，思慕如来法王道化，生获福利，死得上天。」于时，世尊重观此义，而说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「阿难从坐起，</div>
<div class="lg-cell">长跪白世尊，</div>
</div>
<!-- end of lg-row -->
<div class="lg-row">
<div class="lg-cell">如来灭度后，</div>
<div class="lg-cell">当以何法葬？</div>
</div>
<!-- end of lg-row -->
<div class="lg-row">
<div class="lg-cell">阿难汝且默，</div>
<div class="lg-cell">思惟汝所行；</div>
</div>
<!-- end of lg-row -->
<div class="lg-row">
<div class="lg-cell">国内诸清信，</div>
<div class="lg-cell">自当乐为之。</div>
</div>
<!-- end of lg-row -->
<div class="lg-row">
<div class="lg-cell">阿难三请已，</div>
<div class="lg-cell">佛说转轮葬，</div>
</div>
<!-- end of lg-row -->
<div class="lg-row">
<div class="lg-cell">欲葬如来身，</div>
<div class="lg-cell">疊裹内棺槨；</div>
</div>
<!-- end of lg-row -->
<div class="lg-row">
<div class="lg-cell">四衢起塔庙，</div>
<div class="lg-cell">为利益众生，</div>
</div>
<!-- end of lg-row -->
<div class="lg-row">
<div class="lg-cell">诸有礼敬者，</div>
<div class="lg-cell">皆获无量福。」</div>
</div><!-- end of lg --></div>
<p>佛告阿难：「天下有四种人，应得起塔，香花繒盖，伎乐供养。何等为四？一者如来应得起塔，二者辟支佛，三者声闻人，四者转轮王。阿难！此四种人应得起塔，香华繒盖，伎乐供养。」尔时，世尊以偈<span class='corr'>颂</span>曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛应第一塔，</div>
<div class="lg-cell">辟支佛声闻，</div>
</div>
<!-- end of lg-row -->
<div class="lg-row">
<div class="lg-cell">及转轮圣王，</div>
<div class="lg-cell">典领四域主。</div>
</div>
<!-- end of lg-row -->
<div class="lg-row">
<div class="lg-cell">斯四应供养，</div>
<div class="lg-cell">如来之所记，</div>
</div>
<!-- end of lg-row -->
<div class="lg-row">
<div class="lg-cell">佛、辟支、声闻，</div>
<div class="lg-cell">及转轮王塔。」</div>
</div><!-- end of lg --></div>
<p>尔时，世尊告阿难：「俱詣拘尸城，末罗双树间。」</p>
<p>对曰：「唯然！」即与大众围遶世尊，在道而行。</p>
<p>有一梵志从拘尸城趣波婆城，中路遥见世尊颜貌端正，诸根寂定，见已欢喜，善心自生，前至佛所，问讯訖，一面住，而白佛言：「我所居村去此不远，唯愿瞿昙于彼止宿，清旦食已，然后趣城。」佛告梵志：「且止！且止！汝今便为供养我已。」</p>
<p>时，梵志慇懃三请，佛答如初，又告梵志：「阿难在后，汝可语意。」</p>
<p>时，梵志闻佛教已，即詣阿难，问讯已，于一面立，白阿难言：「我所居村去此不远，欲屈瞿昙于彼止宿，清旦食已，然后趣城。」</p>
<p>阿难报曰：「止！止！梵志！汝今已为得供养已。」</p>
<p>梵志复请，慇懃至三，阿难答曰：「时既暑热，彼村远逈，世尊疲极，不足劳嬈。」</p>
<p>尔时，世尊观此义已，即说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「淨眼前进路，</div>
<div class="lg-cell">疲极向双树；</div>
</div>
<!-- end of lg-row -->
<div class="lg-row">
<div class="lg-cell">梵志遥见佛，</div>
<div class="lg-cell">速詣而稽首，</div>
</div>
<!-- end of lg-row -->
<div class="lg-row">
<div class="lg-cell">我村今在近，</div>
<div class="lg-cell">哀愍留一宿；</div>
</div>
<!-- end of lg-row -->
<div class="lg-row">
<div class="lg-cell">清旦设微供，</div>
<div class="lg-cell">然后向彼城。</div>
</div>
<!-- end of lg-row -->
<div class="lg-row">
<div class="lg-cell">梵志我身倦，</div>
<div class="lg-cell">道远不能过；</div>
</div>
<!-- end of lg-row -->
<div class="lg-row">
<div class="lg-cell">监藏者在后，</div>
<div class="lg-cell">汝可住语意。</div>
</div>
<!-- end of lg-row -->
<div class="lg-row">
<div class="lg-cell">承佛教旨已，</div>
<div class="lg-cell">即詣阿难所：</div>
</div>
<!-- end of lg-row -->
<div class="lg-row">
<div class="lg-cell">唯愿至我村，</div>
<div class="lg-cell">清旦食已去。</div>
</div>
<!-- end of lg-row -->
<div class="lg-row">
<div class="lg-cell">阿难曰止止，</div>
<div class="lg-cell">时热不相赴。</div>
</div>
<!-- end of lg-row -->
<div class="lg-row">
<div class="lg-cell">三请不遂愿，</div>
<div class="lg-cell">忧恼不悦乐。</div>
</div>
<!-- end of lg-row -->
<div class="lg-row">
<div class="lg-cell">咄此有为法，</div>
<div class="lg-cell">流迁不常住；</div>
</div>
<!-- end of lg-row -->
<div class="lg-row">
<div class="lg-cell">今于双树间，</div>
<div class="lg-cell">灭我无漏身。</div>
</div>
<!-- end of lg-row -->
<div class="lg-row">
<div class="lg-cell">佛、辟支、声闻，</div>
<div class="lg-cell">一切皆归灭；</div>
</div>
<!-- end of lg-row -->
<div class="lg-row">
<div class="lg-cell">无常无撰择，</div>
<div class="lg-cell">如火焚山林。」</div>
</div><!-- end of lg --></div>
<p>尔时，世尊入拘尸城，向本生处末罗双树间，告阿难曰：「汝为如来于双树间敷置牀座，使头北首，面向西方。所以然者？吾法流布，当久住北方。」</p>
<p>对曰：「唯然！」即敷座，令北首。</p>
<p>尔时，世尊自四牒僧伽梨，偃右脇如师子王，累足而卧。</p>
<p>时，双树间所有鬼神篤信佛者，以非时花布散于地。尔时，世尊告阿难曰：「此双树神以非时华供养于我，此非供养如来。」</p>
<p>阿难白言：「云何名为供养如来？」</p>
<p><span class='corr'>佛语</span>阿难：「人能受法，能行法者，斯乃名曰供养如来。」佛观此义，而说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「佛在双树间，</div>
<div class="lg-cell">偃卧心不乱；</div>
</div>
<!-- end of lg-row -->
<div class="lg-row">
<div class="lg-cell">树神心清淨，</div>
<div class="lg-cell">以花散佛上。</div>
</div>
<!-- end of lg-row -->
<div class="lg-row">
<div class="lg-cell">阿难白佛言：</div>
<div class="lg-cell">
<span class="corr">云</span>何名供养？</div>
</div>
<!-- end of lg-row -->
<div class="lg-row">
<div class="lg-cell">受法而能行，</div>
<div class="lg-cell">觉华而为供。</div>
</div>
<!-- end of lg-row -->
<div class="lg-row">
<div class="lg-cell">紫金华如轮，</div>
<div class="lg-cell">散佛未为供；</div>
</div>
<!-- end of lg-row -->
<div class="lg-row">
<div class="lg-cell">阴、界、入无我，</div>
<div class="lg-cell">乃名第一供。」</div>
</div><!-- end of lg --></div>
<p>尔时，梵摩那在于佛前执扇扇佛，佛言：「汝却，勿在吾前。」</p>
<p>时，阿难默自思念：「此梵摩那常在佛左右，供给所须，当尊敬如来，视无厌足。今者末后须其瞻视，乃命使却，意将何因？」于是，阿难即整衣服，前白佛言：「此梵摩那常在佛左右，供给所须，当尊敬如来，视无厌足。今者末后须其瞻视，而命使却，将有何因？」</p>
<p>佛告阿难：「此拘尸城外有十二由旬，皆是诸大神天之所居宅，无空缺处。此诸大神皆嫌此比丘当佛前立：『今佛末后垂当灭度，吾等诸神，冀一奉覲，而此比丘有大威德，光明暎蔽，使我曹等不得亲近礼拜供养。』阿难！我以是缘，故命使却。」</p>
<p>阿难白佛：「此尊比丘本积何德，修何行业，今者威德乃如是乎？」</p>
<p>佛告阿难：「乃往过去久远九十一劫，时世有佛，名毗婆尸，时此比丘以欢喜心，手执草炬，以照彼塔，由此因缘，使今威光上彻二十八天，诸天神光所不能及。」</p>
<p>尔时，阿难即从座起，偏袒右肩，长跪叉手而白佛言：「莫于此鄙陋小城荒毁之土取灭度也。所以者何？更有大国——瞻婆大国、毗舍离国、王舍城、婆祇国、舍卫国、迦维罗卫国、波罗[木*奈]国，其土人民众多，信乐佛法，佛灭度已，必能恭敬供养舍利。」</p>
<p>佛言：「止！止！勿造斯观，无谓此土以为鄙陋。所以者何？昔者，此国有王名大善见，此城时名拘舍婆提，大王之都城，长四百八十里，广二百八十里。是时，穀米丰贱，人民熾盛，其城七重，遶城栏楯亦复七重，彫文刻鏤，间悬宝铃。其城下基深三仞，高十二仞，城上楼观高十二仞，柱围三仞，金城银门，银城金门；琉璃城水精门，水精城<span class='corr'>琉璃</span>门。</p>
<p>「其城周圆四宝庄严，间错栏楯亦以四宝。金楼银铃，银楼金铃，宝壍七重，中生莲花：优鉢罗花、鉢头摩花、俱物头花、分陀利花。下有金沙布现其底，侠道两边生多隣娑树，其金树者，银叶花实；其银树者，金叶花实；水精树者，<span class='corr'>琉璃</span>花实；琉璃树者，水精花实。多隣树间有众浴池，清流深潭，洁淨无秽，以四宝塼间砌其边。金梯银蹬，银梯金蹬，琉璃梯金蹬，琉璃梯陛水精为蹬，水精梯陛琉璃为蹬。周匝栏楯，辽遶相承，其城处处生多隣树，其金树者，银叶花实，其银树者，金叶花实，水精树者，<span class='corr'>琉</span>璃花实，<span class='corr'>琉</span>璃树者，水精花实。树间亦有四种宝池，生四种花。街巷齐整，行伍相当，风吹众花，纷纷路侧。微风四起，吹诸宝树，出柔软音，犹如天乐。其国人民，男女大小，共游树间，以自娱乐。其国常有十种声：贝声、鼓声、波罗声、歌声、舞声、吹声、象声、马声、车声、饮食戏笑声。</p>
<p>「尔时，大善见王七宝具足，王有四德，主四天下。何谓七宝？一、金轮宝，二、白象宝，三、紺马宝，四、神珠宝，五、玉女宝，六、居士宝，七、主兵宝。云何善见大王成就金轮宝？王常以十五日月满时，沐浴香汤，昇高殿上，婇女围遶，自然轮宝忽现在前，轮有千辐，光色具足，天匠所造，非世所有，真金所成，轮径丈四。大善见王默自念言：『我曾从先宿诸旧闻如是语：刹利王水浇头种，以十五日月满时，沐浴香汤，昇宝殿上，婇女围遶，自然金轮忽现在前，轮有千辐，光色具足，天匠所造，非世所有，真金所成，轮径丈四，是则名为转轮圣王。今此轮现，将无是耶？今我宁可试此轮宝。』</p>
<p>「时，大善见王即召四兵，向金轮宝偏露右臂，右膝着地，以右手摩抆金轮，语言：『汝向东方，如法而转，勿违常则。』轮即东转。时，善见王即将四兵随其后行，金轮宝前有四神引导，轮所住处，王即止驾。尔时，东方诸小国王见大王至，以金鉢盛银粟，银鉢盛金粟，来趣王所，拜首白言：『善来，大王！今此东方土地丰乐，人民熾盛，志性仁和，慈孝中顺。唯愿圣王于此治政，我等当给使左右，承受所宜。』当时，善见大王语小王言：『止！止！诸贤！汝等则为供养我已，但当以正法治，勿使偏枉，无令国内有非法行，此即名曰我之所治。』</p>
<p>「时，诸小王闻此教已，即从大王巡行诸国，至东海表；次行南方、西方、北方，随轮所至，其诸国王各献国土，如东方诸小王。此时，善见王既随金轮，周行四海，以道开化，安慰民庶已，还本国拘舍婆城。时，金轮宝在宫门上虚空中住，大善见王踊跃而言：『此金轮宝真为我瑞，我今真为转轮圣王。』是为金轮宝成就。</p>
<p>「云何善见大王成就白象宝？时，善见大王清旦在正殿上坐，自然象宝忽现在前，其毛纯白，七处平住，力能飞行，其首杂色，六牙纤佣，真金间填。时，王见已，念言：『此象贤良，若善调者，可中御乘。』即试调习，诸能悉备。时，善见大王欲自试象，即乘其上，清旦出城，周行四海，食时已还。时，善见王踊跃而言：『此白象宝真为我瑞，我今真为转轮圣王。』是为象宝成就。</p>
<p>「云何善见大王成就马宝？时，善见大王清旦在正殿上坐，自然马宝忽现在前，紺青色，朱髦尾，头颈如象，力能飞行。时，王见已，念言：『此马贤良，若善调者，可中御乘。』即试调习，诸能悉备。时，善见王欲自试马宝，即乘其上，清旦出城，周行四海，食时已还。时，善见王踊跃而言：『此紺马宝真为我瑞，我今真为转轮圣王。』是为紺马宝成就。</p>
<p>「云何善见大王神珠宝成就？时，善见大王于清旦在正殿上坐，自然神珠忽现在前，质色清彻，无有瑕秽。时，王见已，言：『此珠妙好，若有光明，可照宫内。』时，善见王欲试此珠，即召四兵，以此宝珠置高幢上，于夜冥中齎幢出城，其珠光明，照诸军众，犹如昼日。于军众外周匝，复能照一由旬。现城中人皆起作务，谓为是昼。时，王善见踊跃而言：『今此神珠真为我瑞，我今真为转轮圣王。』是为神珠宝成就。</p>
<p>「云何善见大王成就玉女宝？时，玉女宝忽然出现，颜色从容，面貌端正，不长不短，不麤不细，不白不黑，不刚不柔，冬则身温，夏则身凉，举身毛孔出栴檀香，口出优鉢罗华香，言语柔软，举动安详，先起后坐，不失宜则。时，王善见清淨无着，心不暂念，况复亲近。时，王善见踊跃而言：『此玉女宝真为我瑞，我今真为转轮圣王。』是为玉女宝成就。</p>
<p>「云何善见大王居士宝成就？时，居士丈夫忽然自出，宝藏自然，财富无量。居士宿福眼，能彻视地中伏藏，有主无主，皆悉见知。其有主者，能为拥护，其无主者，取给王用。时，居士宝往白王言：『大王！有所给与，不足为忧，我自能办。』时，善见王欲试居士宝，即勑严船于水游戏，告居士曰：『我须金宝，汝速与我。』居士报曰：『大王小待，须至岸上。』王寻逼言：『我停须用，正今得来。』时，居士宝被王严勑，即于船上长跪，以右手内着水中，水中宝瓶随手而出，如虫缘树。彼居士宝，亦复如是，内手水中，宝缘手出，充满船上，而白王言：『向须宝用，为须几许？』时，王善见语居士言：『止！止！吾无所须，向相试耳！汝今便为供养我已。』时，彼居士闻王语已，寻以宝物还投水中。时，善见王踊跃而言：『此居士宝真为我瑞，我今真为转轮圣王。』是为居士宝成就。</p>
<p>「云何善见大王主兵宝成就？时，主兵宝忽然出现，智谋雄猛，英略独决，即詣王所白言：『大王！有所讨罚，王不足忧，我自能办。』时，善见大王欲试主兵宝，即集四兵而告之曰：『汝今用兵，未集者集，已集者放；未严者严，已严者解；未去者去，已去者住。』时，主兵宝闻王语已，即令四兵，未集者集，已集者放；未严者严，已严者解；未去者去，已去者住。时，善见王踊跃而言：『此主兵宝真为我瑞，我今真为转轮圣王。』阿难！是为善见转轮圣王成就七宝。</p>
<p>「何谓四神德？一者长寿不夭，无能及者。二者身强无患，无能及者。三者颜貌端正，无能及者。四者宝藏盈溢，无能及者。是为转轮圣王成就七宝及四功德。</p>
<p>「阿难！时，善见王久乃命驾，出游后园，寻告御者：『汝当善御，安详而行。所以然者？吾欲諦观国土人民安乐无患。』时，国人民路次观者，复语侍人：『汝且徐行，吾欲諦观圣王威颜。』阿难！时，善见王慈育民物，如父爱子，国民慕王，如子仰父，所有珍奇尽以贡王，愿垂纳受，在意所与。时王报曰：『且止！诸人！吾自有宝，汝可自用。』复于异时，王作是念：『我今宁可造作宫观。』适生是意，时，国人民詣王善见，各白王言：『我今为王造作宫殿。』王报之曰：『我今以为得汝供养，我有宝物，自足成办。』时，国人民复重启王：『我欲与王造立宫殿。』王告人民：『随汝等意。』时，诸人民承王教已，即以八万四千两车，载金而来，詣拘舍婆城，造立法殿。时，第二忉利妙匠天子默自思念：『唯我能堪与善见王起正法殿。』</p>
<p>「阿难！时，妙匠天造法殿，长六十里，广三十里，四宝庄严，下基平整，七重宝塼以砌其阶；其法殿柱有八万四千，金柱银櫨，银柱金櫨，琉璃、水精櫨柱亦然。绕殿周匝，有四栏楯，皆四宝成，又四阶陛亦四宝成。其法殿上有八万四千宝楼，其金楼者银为户牖，其银楼者金为户牖，水精、琉璃<span class='corr'>楼</span>户亦然。金楼银牀，银楼金牀，綩綖细輭，金缕织成，布其座上，水精、琉璃楼牀亦然。其殿光明，眩曜人目，犹日盛明，无能视者。时，善见王自生念言：『我今可于是殿左右起多隣园池。』即造园池，纵广一由旬。</p>
<p>「又复自念：『于法殿前造一法池。』寻即施造，纵广一由旬，其水清澄，洁淨无秽，以四宝塼厕砌其下，绕池四边，栏楯周匝，皆以黄金、白银、水精、琉璃四宝合成。其池中水生众杂华：优鉢罗华、波头摩华、俱物头华、分陀利华，出微妙香，馚馥四散。其池四面陆地生华：阿醯物多华、瞻卜华、波罗罗华、须曼陀华、婆师迦华、檀俱摩梨华。使人典池，诸行过者将入洗浴，游戏清凉，随意所欲。须浆与浆，须食与食，衣服、车马、香华、财宝，不逆人意。</p>
<p>「阿难！时，善见王有八万四千象，金银校饰，络用宝珠，齐象王为第一。八万四千马，金银校饰，络用宝珠，力马王为第一。八万四千车，师子革络，四宝庄严，金轮宝为第一。八万四千珠，神珠宝为第一。八万四千玉女，玉女宝为第一。八万四千居士，居士宝为第一。八万四千刹利，主兵宝为第一。八万四千城，拘尸婆提城为第一。八万四千殿，正法殿为第一。八万四千楼，大正楼为第一。八万四千牀，皆以黄金、白银、众宝所成，氍[毯-炎+数]毾[毯-炎+登]，綩綖细软，以布其上。八万四千亿衣，初摩衣、迦尸衣、劫波衣为第一。八万四千种食，日日供设，味味各异。</p>
<p>「阿难！时，善见王八万四千象，乘齐象上，清旦出拘尸城，案行天下，周遍四海，须臾之间，还入城食。八万四千马，乘力马宝，清旦出游，案行天下，周遍四海，须臾之间，还入城食。八万四千车，乘金轮车，驾力马宝，清旦出游，案行天下，周遍四海，须臾之间，还入城食。八万四千神珠，以神珠宝，照于宫内，昼夜常明。八万四千玉女，玉女宝善贤给侍左右。八万四千居士，有所给与，任居士宝。八万四千刹利，有所讨罚，任主兵宝。八万四千城，常所治都，在拘尸城。八万四千殿，王所常止，在正法殿。八万四千楼，王所常止，在大正楼。八万四千座，王所常止，在颇梨座，以安禪故。八万四千亿衣，上妙宝饰，随意所服，以惭愧故。八万四千种食，王所常食，食自然饭，以知足故。</p>
<p>「时，八万四千象来现，王时蹋蹈衝突，伤害众生，不可称数。时王念言：『此象数来，多所损伤，自今而后，百年听现一象。』如是转次百年现一，周而复始。」</p>
<p class='juan'>佛说长阿含经卷第三</p></div></div>
</div><!-- end of div[@id='body'] -->
</body></html>
