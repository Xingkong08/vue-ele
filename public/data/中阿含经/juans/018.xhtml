<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu100' />中阿含经卷第十八</p><p class="byline">东晋罽宾三藏瞿昙僧伽提婆译</p>
<div class='div-jing'><a id='mulu101' />
<p class='h3'>（七三）中阿含长寿王品天经第二<span class='note-inline'>(第二小土城诵)</span></p>
<p>我闻如是：</p>
<p>一时，佛游枝提瘦，在水渚林中。</p>
<p>尔时，世尊告诸比丘：「我本未得觉无上正真道时，而作是念：『我宁可得生其光明，因其光明而见形色。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色也。然我未与彼天共同集会，未相慰劳，未有所论说，未有所答对。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对也。然我不知彼天如是姓、如是字、如是生。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便<span class='corr'>见</span>形色，及与彼天共同集会，共相慰劳，有所论说，有所答对；亦知彼天如是姓、如是字、如是生也。然我不知彼天如是食、如是受苦乐。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐也。然我不知彼天如是长寿、如是久住、如是命尽。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐，亦知彼天如是长寿、如是久住、如是命尽。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽也。然我不知彼天作如是如是业已，死此生彼。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼也。然我不知彼天、彼彼天中。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中也。然我不知彼天上，我曾生中、未曾生中。</p>
<p>「我复作是念：『我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中；亦知彼天上，我曾生中、未曾生中。如是我智见极大明淨。』我为智见极明淨故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中；亦知彼天上，我曾生中、未曾生中也。</p>
<p>「若我不正知得此八行者，便不可一向说得，亦不知我得觉无上正真之道；我亦于此世间，诸天、魔、梵、沙门、梵志不能出过其上；我亦不得解脱种种解脱；我亦未离诸颠倒，未生已尽、梵行已立、所作已办、不更受有，知如真。若我正知得此八行者，便可一向说得，亦知我得觉无上正真之道；我亦于此世间，诸天、魔、梵、沙门、梵志出过其上；我亦得解脱种种解脱，我心已离诸颠倒，生已尽，梵行已立，所作已办，不更受有，知如真。」</p>
<p>佛说如是。彼诸比丘闻佛所说，欢喜奉行。</p>
<p>天经第二竟<span class='note-inline'>(千七百七十四字)</span></p></div>
<div class='div-jing'><a id='mulu102' />
<p class='h3'>（七四）中阿含长寿王品八念经第三<span class='note-inline'>(第二小土城诵)</span></p>
<p>我闻如是：</p>
<p>一时，佛游婆奇瘦，在鼉山怖林鹿野园中。</p>
<p>尔时，尊者阿那律陀在枝提瘦水渚林中。彼时，尊者阿那律陀在安静处燕坐思惟，心作是念：「道从无欲，非有欲得。道从知足，非无厌得。道从远离，非乐聚会，非住聚会，非合聚会得。道从精勤，非懈怠得。道从正念，非邪念得。道从定意，非乱意得。道从智慧，非愚痴得。」</p>
<p>于是，世尊以他心智知尊者阿那律陀心中所念、所思、所行。世尊知已，即入如其像定，以如其像定犹若力士屈申臂顷，如是世尊从婆奇瘦鼉山怖林鹿野园中忽没不现，住枝提瘦水渚林中尊者阿那律陀前。是时，世尊便从定觉，歎尊者阿那律陀曰：「善哉，善哉！阿那律陀！谓汝在安静处燕坐思惟，心作是念：『道从无欲，非有欲得。道从知足，非无厌得。道从远离，非乐聚会，非住聚会，非合聚会得。道从精勤，非懈怠得。道从正念，非邪念得。道从定意，非乱意得。道从智慧，非愚痴得。』</p>
<p>「阿那律陀！汝从如来更受第八大人之念，受已，便思道从不戏、乐不戏、行不戏，非戏、非乐戏、非行戏得。阿那律陀！若汝成就此大人八念者，汝必能离欲、离恶不善之法，至得第四禪成就游。阿那律陀！若汝成就大人八念，而复得此四增上心，现法乐居，易不难得者，如王、王臣有好緘簏，盛满种种衣，中前欲着，便取着之，中时、中后若欲着衣，便取着之，随意自在。阿那律陀！汝亦如是，得粪扫衣为第一服，汝心无欲，行此住止行。</p>
<p>「阿那律陀！若汝成就大人八念，而复得此四增上心，现法乐居，易不难得者，如王、王臣有好厨宰，种种淨妙甘美餚饍。阿那律陀！汝亦如是，常行乞食为第一饌，汝心无欲，行此住止行。</p>
<p>「阿那律陀！若汝成就大人八念，而复得此四增上心，现法乐居，易不难得者，如王、王臣有好屋舍，或楼阁宫殿。阿那律陀！汝亦如是，依树下止为第一舍，汝心无欲，行此住止行。</p>
<p>「阿那律陀！若汝成就大人八念，而复得此四增上心，现法乐居，易不难得者，如王、王臣有好床座，敷以氍氀、毾[毯-炎+登]，覆以锦綺、罗縠，有衬体被，两头安枕，加陵伽波惒逻、波遮悉哆罗那。阿那律陀！汝亦如是，草座叶座为第一座，汝心无欲，行此住止行。</p>
<p>「阿那律陀！若汝成就大人八念，而复得此四增上心，现法乐居，易不难得者，如是汝若游东方，必得安乐，无众苦患；若游南方、西方、北方者，必得安乐，无众苦患。</p>
<p>「阿那律陀！若汝成就大人八念，而复得此四增上心，现法乐居，易不难得者，我尚不说汝诸善法住，况说衰退？但当昼夜增长善法而不衰退。</p>
<p>「阿那律陀！若汝成就大人八念，而复得此四增上心，现法乐居，易不难得者，汝于二果必得其一，或于现世得究竟智，或复有餘得阿那含。</p>
<p>「阿那律陀！汝当成就此大人八念，亦应得此四增上心，现法乐居，易不难得已，然后于枝提瘦水渚林中受夏坐也。」</p>
<p>尔时，世尊为尊者阿那律陀说法，劝发渴仰，成就欢喜，无量方便为彼说法，劝发渴仰。成就欢喜已，入如其像定，以如其像定，犹若力士屈申臂顷，如是世尊从枝提瘦水渚林中忽没不见，住婆奇瘦鼉山怖林鹿野园中。</p>
<p>彼时，尊者阿难执拂侍佛。于是，世尊便从定觉，迴顾告曰：「阿难！若有比丘游鼉山怖林鹿野园中者，令彼一切皆集讲堂，集讲堂已，还来白我。」</p>
<p>尊者阿难受佛教已，稽首礼足，即行宣勅：「诸有比丘游鼉山怖林鹿野园中者，令彼一切皆集讲堂。」集讲堂已，还詣佛所，头面礼足，却住一面，白曰：「世尊！诸有比丘游鼉山怖林鹿野园中者，已令一切皆集讲堂，唯愿世尊自当知时。」</p>
<p>于是，世尊将尊者阿难往詣讲堂，于比丘众前敷座而坐，坐已，告曰：「诸比丘！我今为汝说大人八念，汝等諦听，善思念之。」时，诸比丘受教而听。</p>
<p>佛言：「大人八念者，谓道从无欲，非有欲得。道从知足，非无厌得。道从远离，非乐聚会，非住聚会，非合聚会得。道从精勤，非懈怠得。道从正念，非邪念得。道从定意，非乱意得。道从智慧，非愚痴得。道从不戏、乐不戏、行不戏，非戏、非乐戏、非行戏得。</p>
<p>「云何道从无欲，非有欲得？谓比丘得无欲，自知得无欲，不令他人知我无欲，得知足、得远离、得精勤、得正念、得定意、得智慧、得不戏；自知得不戏，不欲令他知我无欲，是谓道从无欲，非有欲得。</p>
<p>「云何道从知足，非无厌得？谓比丘行知足，衣取覆形，食取充躯，是谓道从知足，非无厌得。</p>
<p>「云何道从远离，非乐聚会，非住聚会，非合聚会得？谓比丘行远离，成就二远离，身及心俱远离，是谓道从远离，非乐聚会，非住聚会，非合聚会得。</p>
<p>「云何道从精<span class='corr'>勤</span>，非懈怠得？谓比丘常行精进，断恶不善，修诸善法，恒自起意，专一坚固，为诸善本不捨方便，是谓道从精勤，非懈怠得。</p>
<p>「云何道从正念，非邪念得？谓比丘观内身如身，观内觉、心、法如法，是谓道从正念，非邪念得。</p>
<p>「云何道从定意，非乱意得？谓比丘离欲、离恶不善之法，至得第四禪成就游，是谓道从定意，非乱意得。</p>
<p>「云何道从智慧，非愚痴得？谓比丘修行智慧，观兴衰法，得如是智，圣慧明达，分别晓了，以正尽苦，是谓道从智慧，非愚痴得。</p>
<p>「云何道从不戏、乐不戏、行不戏，非戏、非乐戏、非行戏得？谓比丘意常灭戏，乐住无餘涅槃，心恒乐住，欢喜意解，是谓道从不戏、乐不戏、行不戏，非戏、非乐戏、非行戏得。</p>
<p>「诸比丘！阿那律陀比丘成就此大人八念已，然后枝提瘦水渚林中受夏坐也。我以此教彼在远离独住，心无放逸，修行精勤。彼在远离独住，心无放逸，修行精勤已，族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。」</p>
<p>是时，尊者阿那律陀得阿罗呵，心正解脱，得长老上尊，则于尔时而说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「遥知我思念，</div>
<div class="lg-cell">无上世间师，</div>
</div>
<!-- end of lg-row -->
<div class="lg-row">
<div class="lg-cell">正身心入定，</div>
<div class="lg-cell">乘虚忽来到。</div>
</div>
<!-- end of lg-row -->
<div class="lg-row">
<div class="lg-cell">如我心所念，</div>
<div class="lg-cell">为说而复过，</div>
</div>
<!-- end of lg-row -->
<div class="lg-row">
<div class="lg-cell">诸佛乐不戏，</div>
<div class="lg-cell">远离一切戏。</div>
</div>
<!-- end of lg-row -->
<div class="lg-row">
<div class="lg-cell">既从彼知法，</div>
<div class="lg-cell">乐住正法中，</div>
</div>
<!-- end of lg-row -->
<div class="lg-row">
<div class="lg-cell">逮得三昧达，</div>
<div class="lg-cell">佛法作已办。</div>
</div>
<!-- end of lg-row -->
<div class="lg-row">
<div class="lg-cell">我不乐于死，</div>
<div class="lg-cell">亦不愿于生，</div>
</div>
<!-- end of lg-row -->
<div class="lg-row">
<div class="lg-cell">随时任所适，</div>
<div class="lg-cell">立正念正智。</div>
</div>
<!-- end of lg-row -->
<div class="lg-row">
<div class="lg-cell">鞞耶离竹林，</div>
<div class="lg-cell">我寿在彼尽，</div>
</div>
<!-- end of lg-row -->
<div class="lg-row">
<div class="lg-cell">当在竹林下，</div>
<div class="lg-cell">无餘般涅槃。」</div>
</div><!-- end of lg --></div>
<p>佛说如是，尊者阿那律陀及诸比丘，闻佛所说，欢喜奉行。</p>
<p>八念经第三竟<span class='note-inline'>(千九百五十四字)</span></p></div>
<div class='div-jing'><a id='mulu103' />
<p class='h3'>（七五）中阿含长寿王品淨不动道经第四<span class='note-inline'>(第二小土城诵)</span></p>
<p>我闻如是：</p>
<p>一时，佛游拘楼瘦，在劒磨瑟昙拘楼都邑。</p>
<p>尔时，世尊告诸比丘：「欲者无常、虚伪、妄言，是妄言法，则是幻化、欺誑、愚痴。若现世欲及后世欲，若现世色及后世色，彼一切是魔境界，则是魔饵，因此令心生无量恶不善之法，增伺、瞋恚及鬪諍等，谓圣弟子学时为作障碍。多闻圣弟子作如是观，世尊所说，欲者无常、虚伪、妄言，是妄言法则是幻化、欺誑、愚痴。若现世欲及后世欲，若现世色及后世色，彼一切是魔境界，则是魔饵，因此令心生无量恶不善之法，增伺、瞋恚及鬪諍等，谓圣弟子学时为作障碍。彼作是念：『我可得大心成就游，掩伏世间，摄持其心。若我得大心成就游，掩伏世间，摄持其心者，如是心便不生无量恶不善之法，增伺、瞋恚及鬪諍等，谓圣弟子学时为作障碍。』彼以是行、以是学，如是修习而广布，便于处得心淨。于处得心淨已，比丘者或于此得入不动，或以慧为解。彼于后时，身坏命终，因本意故，必至不动。是谓第一说淨不动道。</p>
<p>「复次，多闻圣弟子作如是观，若有色者，彼一切四大及四大造，四大者是无常法，是苦、是灭。彼如是行、如是学，如是修习而广布，便于处得心淨。于处得心淨已，比丘者或于此得入不动，或以慧为解。彼于后时，身坏命终，因本意故，必至不动。是谓第二说淨不动道。</p>
<p>「复次，多闻圣弟子作如是观，若现世欲及后世欲，若现世色及后世色，若现世欲想、后世欲想，若现世色想、后世色想，彼一切想是无常法、是苦、是灭，彼于尔时必得不动想。彼如是行、如是学，如是修习而广布，便于处得心淨，于处得心淨已，比丘者或于此得入不动，或以慧为解。彼于后时，身坏命终，因本意故，必至不动。是谓第三说淨不动道。</p>
<p>「复次，多闻圣弟子作如是观，若现世欲想、后世欲想，若现世色想、后世色想及不动想；彼一切想是无常法、是苦、是灭，彼于尔时得无所有处想。彼如是行、如是学，如是修习而广布，便于处得心淨，于处得心淨已，比丘者或于此得入不动，或以慧为解。彼于后时，身坏命终，因本意故，必至不动。是谓第一说淨无所有处道。</p>
<p>「复次，多闻圣弟子作如是观，此世空，空于神、神所有，空有常，空有恒，空长存，空不变易。彼如是行、如是学，如是修习而广布，便于处得心淨，于处得心淨已，比丘者或于此得入无所有处，或以慧为解。彼于后时，身坏命终，因本意故，必至无所有处。是谓第二说淨无所有处道。</p>
<p>「复次，多闻圣弟子作如是观，我非为他而有所为，亦非自为而有所为。彼如是行、如是学，如是修习而广布，便于处得心淨，于处得心淨已，比丘者或于此得入无所有处，或以慧为解。彼于后时，身坏命终，因本意故，必至无所有处。是谓第三说淨无所有处道。</p>
<p>「复次，多闻圣弟子作如是观，若现世欲及后世欲，若现世色及后世色，若现世欲想、后世欲想，若现世色想、后世色想及不动想、无所有处想，彼一切想是无常法、是苦、是灭，彼于尔时而得无想。彼如是行、如是学，如是修习而广布，便于处得心淨，于处得心淨已，比丘者或于此得入无想，或以慧为解。彼于后时，身坏命终，因本意故，必至无想处。是谓说淨无想道。」</p>
<p>是时，尊者阿难执拂侍佛。于是，尊者阿难叉手向佛，白曰：「世尊！若有比丘如是行，无我、无我所，我当不有、我所当不有，若本有者，便尽得捨。世尊！比丘行如是，彼为尽，得般涅槃耶？」</p>
<p>世尊告曰：「阿难！此事不定，或有得者，或有不得。」</p>
<p>尊者阿难白曰：「世尊！比丘云何行不得般涅槃？」</p>
<p>世尊告曰：「阿难！若比丘如是行，无我、无我所，我当不有、我所当不有，若本有者，便尽得捨。阿难！若比丘乐彼捨、着彼捨、住彼捨者，阿难！比丘行如是，必不得般涅槃。」</p>
<p>尊者阿难白曰：「世尊！比丘若有所受，不得般涅槃耶？」</p>
<p>世尊告曰：「阿难！若比丘有所受者，彼必不得般涅槃也。」</p>
<p>尊者阿难白曰：「世尊！彼比丘为何所受？」</p>
<p>世尊告曰：「阿难！行中有餘，谓有想、无想处，于有中第一，彼比丘受。」</p>
<p>尊者阿难白曰：「世尊！彼比丘受餘行耶？」</p>
<p>世尊告曰：「阿难！如是比丘受餘行也。」</p>
<p>尊者阿难白曰：「世尊！比丘云何行必得般涅槃？」</p>
<p>世尊告曰：「阿难！若比丘如是行，无我、无我所，我当不有、我所当不有，若本有者，便尽得捨。阿难！若比丘不乐彼捨、不着彼捨、不住彼捨者，阿难！比丘行如是，必得般涅槃。」</p>
<p>尊者阿难白曰：「世尊！比丘若无所受，必得般涅槃耶？」</p>
<p>世尊告曰：「阿难！若比丘无所受，必得般涅槃。」</p>
<p>尔时，尊者阿难叉手向佛，白曰：「世尊已说淨不动道，已说淨无所有处道，已说淨无想道，已说无餘涅槃。世尊！云何圣解脱耶？」</p>
<p>世尊告曰：「阿难！多闻圣弟子作如是观，若现世欲及后世欲，若现世色及后世色，若现世欲想、后世欲想，若现世色想、后世色想及不动想、无所有处想、无想想，彼一切想是无常法、是苦、是灭，是谓自己有。若自己有者，是生、是老、是病、是死。阿难！若有此法，一切尽灭无餘不复有者，彼则无生，无老、病、死。圣如是观，若有者必是解脱法，若有无餘涅槃者是名甘露，彼如是观、如是见，必得欲漏心解脱，有漏、无明漏心解脱。解脱已，便知解脱，生已尽，梵行已立，所作已办，不更受有，知如真。</p>
<p>「阿难！我今为汝已说淨不动道，已说淨无所有处道，已说淨无想道，已说无餘涅槃，已说圣解脱。如尊师所为弟子起大慈哀，<span class='corr'>怜</span>念愍伤，求义及饶益，求安隐快乐者，我今已作；汝等当复自作，至无事处，至林树下，空安静处，燕坐思惟，勿得放逸，勤加精进，莫令后悔。此是我之教勅，是我训诲。」</p>
<p>佛说如是。尊者阿难及诸比丘，闻佛所说，欢喜奉行。</p>
<p>淨不动<span class='corr'>道</span>经第四竟<span class='note-inline'>(千七百八十七字)</span></p></div>
<div class='div-jing'><a id='mulu104' />
<p class='h3'>（七六）中阿含长寿王品郁伽支罗经第五<span class='note-inline'>(第二小土城诵)</span></p>
<p>我闻如是：</p>
<p>一时，佛游郁伽支罗，在恒水池岸。</p>
<p>尔时，一比丘则于晡时从燕坐起，往詣佛所，稽首佛足，却坐一面，白曰：「世尊！唯愿为我善略说法。从法世尊闻已，在远离独住，心无放逸，修行精勤。因在远离独住，心无放逸，修行精勤故，族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。」</p>
<p>世尊告曰：「比丘！当如是学，令心得住，在内不动无量善修，复观内身如身，行极精勤，立正念、正智，善自御心，令离慳贪，意无忧慼。复观外身如身，行极精勤，立正念、正智，善自御心，令离慳贪，意无忧慼。复观内外身如身，行极精勤，立正念、正智，善自御心，令离慳贪，意无忧慼。比丘！如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定，亦当修习喜共俱定、乐共俱定、定共俱定，修习捨共俱定。</p>
<p>「比丘！若修此定极善修者，比丘！当复更修观内觉如觉，行极精勤，立正念、正智，善自御心，令离慳贪，意无忧慼。复观外觉如觉，行极精勤，立正念、正智，善自御心，令离慳贪，意无忧慼。复观内外觉如觉，行极精勤，立正念、正智，善自御心，令离慳贪，意无忧慼。比丘！如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定，亦当修习喜共俱定、乐共俱定、定共俱定，修习捨共俱定。</p>
<p>「比丘！若修此定极善修者，比丘！当复更修观内心如心，行极精勤，立正念、正智，善自御心，令离慳贪，意无忧慼。复观外心如心，行极精勤，立正念、正智，善自御心，令离慳贪，意无忧慼。复观内外心如心，行极精勤，立正念、正智，善自御心，令离慳贪，意无忧慼。比丘！如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定，亦当修习喜共俱定、乐共俱定、定共俱定，修习捨共俱定。</p>
<p>「比丘！若修此定极善修者，比丘！当复更修观内法如法，行极精勤，立正念、正智，善自御心，令离慳贪，意无忧慼。复观外法如法，行极精勤，立正念、正智，善自御心，令离慳贪，意无忧慼。复观内外法如法，行极精勤，立正念、正智，善自御心，令离慳贪，意无忧慼。比丘！如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定，亦当修习喜共俱定、乐共俱定、定共俱定，修习捨共俱定。</p>
<p>「比丘！若修此定极善修者，比丘！心当与慈俱，遍满一方成就游，如是二三四方、四维上下，普周一切，心与慈俱，无结无怨，无恚无諍，极广甚大，无量善修，遍满一切世间成就游；如是悲、喜心与捨俱，无结无怨，无恚无諍，极广甚大，无量善修，遍满一切世间成就游。</p>
<p>「比丘！若汝修习此定极善修者，若游东方，必得安乐，无众苦患；若游南方、西方、北方者，必得安乐，无众苦患。比丘！若汝修习此定极善修者，我尚不说汝诸善法住，况说衰退？但当昼夜增长善法而不衰退。比丘！若汝修习此定极善修者，汝于二果必得其一，或于现世得究竟智，或复有餘得阿那含。」</p>
<p>于是，彼比丘闻佛所说，善受善持，即从坐起，稽首佛足，绕三匝而去，受持佛教，在远离独住，心无放逸，修行精勤。因在远离独住，心无放逸，修行精勤故，族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。彼尊者知法已至，得阿罗訶。</p>
<p>佛说如是。彼诸比丘闻佛所说，欢喜奉行。</p>
<p>郁伽支罗经第五竟<span class='note-inline'>(千二百六字)</span></p></div>
<div class='div-jing'><a id='mulu105' />
<p class='h3'>（七七）中阿含长寿王品娑鸡帝三族姓子经第六<span class='note-inline'>(第二小土城诵)</span></p>
<p>我闻如是：</p>
<p>一时，佛游娑鸡帝，在青林中。</p>
<p>尔时，娑鸡帝有三族姓子，尊者阿那律陀、尊者难提、尊者金毘罗，并皆年少新出家学，共来入此正法不久。尔时，世尊问诸比丘：「此三族姓子并皆年少新出家学，共来入此正法不久，此三族姓子颇乐于此正法、律中行梵行耶？」时，诸比丘嘿然不答。</p>
<p>世尊复再三问诸比丘：「此三族姓子并皆年少新出家学，共来入此正法不久，此三族姓子颇乐于此正法、律中行梵行耶？」时，诸比丘亦复再三嘿然不答。</p>
<p>于是，世尊自问三族姓子，告尊者阿那律陀：「汝等三族姓子并皆年少新出家学，共来入此正法不久，阿那律陀！汝等颇乐此正法、律中行梵行耶？」</p>
<p>尊者阿那律陀白曰：「世尊！如是。我等乐此正法，修行梵行。」</p>
<p>世尊问曰：「阿那律陀！汝等小时年幼童子，清淨黑髮，身体盛壮，乐于游戏，乐数澡浴，严爱其身，于后亲亲及其父母皆相爱恋，悲泣啼哭，不欲令汝出家学道。汝等故能剃除鬚髮，着袈裟衣，至信、捨家、无家、学道，阿那律陀！汝等不畏王而行学道，亦不畏贼，不畏负债，不畏恐怖，不畏贫穷不得活故而行学道，但厌生、老、病、死、啼哭、忧苦，或复欲得大苦聚边。阿那律陀！汝等不以如是心故出家学道耶？」</p>
<p>答曰：「如是。」</p>
<p>「阿那律陀！若族姓子以如是心出家学道者，为知所由，得无量善法耶？」</p>
<p>尊者阿那律陀白世尊曰：「世尊为法本，世尊为法主，法由世尊，唯愿说之，我等闻已，得广知义。」</p>
<p>佛便告曰：「阿那律陀！汝等諦听，善思念之，我当为汝分别其义。」阿那律陀等受教而听。</p>
<p>世尊告曰：「阿那律陀！若为欲所覆、恶法所缠者，不得捨乐、无上止息，彼心生增伺、瞋恚、睡眠，心生不乐，身生频伸，多食心忧；彼比丘便不能忍飢渴、寒热、蚊虻、蝇蚤、风日所逼，恶声、捶杖亦不能忍，身遇诸疾极为苦痛，至命欲绝，诸不可乐，皆不堪耐。所以者何？以为欲所覆、恶法所缠，不得捨乐、无上止息故。若有离欲，非为恶法之所缠者，必得捨乐及无上止息，彼心不生增伺、瞋恚、睡眠、心不生不乐，身不生频伸，亦不多食，心不愁忧；彼比丘便能忍飢渴、寒热、蚊虻、蝇蚤、风日所逼，恶声、捶杖亦能忍之，身遇诸疾极为苦痛，至命欲绝，诸不可乐，皆能堪耐。所以者何？以非为欲所覆故，不为恶法之所缠故，又得捨乐、无上止息故。」</p>
<p>世尊问曰：「阿那律陀！如来以何义故？或有所除，或有所用，或有所堪，或有所止，或有所吐耶？」</p>
<p>阿那律陀白世尊曰：「世尊为法本，世尊为法主，法由世尊，唯愿说之，我等闻已，得广知义。」</p>
<p>佛便告曰：「阿那律陀！汝等諦听，善思念之，我当为汝分别其义。」阿那律陀等受教而听。</p>
<p>世尊告曰：「阿那律陀！诸漏秽污为当来有本，烦热苦报，生、老、病、死因，如来非不尽，非不知故，或有所除，或有所用，或有所堪，或有所止，或有所吐。阿那律陀！如来但因此身故，因六处故，因寿命故，或有所除，或有所用，或有所堪，或有所止，或有所吐。阿那律陀！如来以此义故，或有所除，或有所用，或有所堪，或有所止，或有所吐。」</p>
<p>世尊问曰：「阿那律陀！如来以何义故，住无事处、山林树下，乐居高岩，寂无音声，远离，无恶，无有人民，随顺燕坐耶？」</p>
<p>尊者阿那律陀白世尊曰：「世尊为法本，世尊为法主，法由世尊，唯愿说之，我等闻已，得广知义。」</p>
<p>佛便告曰：「阿那律陀！汝等諦听，善思念之，我当为汝分别其义。」阿那律陀等受教而听。</p>
<p>世尊告曰：「阿那律陀！如来非为未得欲得、未获欲获、未证欲证故，住无事处、山林树下，乐居高岩，寂无音声，远离，无恶，无有人民，随顺燕坐。阿那律陀！如来但以二义故，住无事处、山林树下，乐居高岩，寂无音声，远离，无恶，无有人民，随顺燕坐：一者为自现法乐居故，二者为慈愍后生人故。或有后生人效如来住无事处、山林树下，乐居高岩，寂无音声，远离，无恶，无有人民，随顺燕坐。阿那律陀！如来以此义故，住无事处、山林树下，乐居高岩，寂无音声，远离，无恶，无有人民，随顺燕坐。」</p>
<p>世尊问曰：「阿那律陀！如来以何义故，弟子命终，记说某生某处、某生某处？」</p>
<p>尊者阿那律陀白世尊曰：「世尊为法本，世尊为法主，法由世尊，唯愿说之，我等闻已，得广知义。」</p>
<p>佛便告曰：「阿那律陀！汝等諦听，善思念之，我当为汝分别其义。」阿那律陀等受教而听。</p>
<p>世尊告曰：「阿那律陀！如来非为趣为人说，亦不欺誑人，亦不欲得人欢乐故，弟子命终，记说某生某处、某生某处。阿那律陀！如来但为清信族姓男、族姓女，极信极爱，极生喜悦，闻此正法、律已，或心愿效如是如是，故弟子命终，记说某生某处、某生某处。若比丘闻某尊者于某处命终，彼为佛所记，得究竟智，生已尽，梵行已立，所作已办，不更受有，知如真。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘必得差降安乐住止。</p>
<p>「阿那律陀！复次，比丘闻某尊者于某处命终，彼为佛所记，五下分结已尽，生于彼间而般涅槃，得不退法，不还此世。或自见彼尊者，或复从他数数闻之，彼尊者如是有信、如是持戒、如是博闻、如是慧施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘必得差降安乐住止。</p>
<p>「阿那律陀！复次，比丘闻某尊者于某处命终，彼为佛所记，三结<span class='corr'>已</span>尽，婬怒痴薄，得一往来天上人间，一往来已而得苦际。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘必得差降安乐住止。</p>
<p>「阿那律陀！复次，比丘闻某尊者于某处命终，彼为佛所记，三结已尽，得须陀洹，不堕恶法，定趣正觉，极受七有，天上人间七往来已而得苦际。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘必得差降安乐住止。</p>
<p>「阿那律陀！若比丘尼闻某比丘尼于某处命终，彼为佛所记，得究竟智，生已尽，梵行已立，所作已办，不更受有，知如真。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘尼必得差降安乐住止。</p>
<p>「阿那律陀！复次，比丘尼闻某比丘尼于某处命终，彼为佛所记，五下分结已尽，生于彼间而般涅槃，得不退法，不还此生。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘尼必得差降安乐住止。</p>
<p>「阿那律陀！复次，比丘尼闻某比丘尼于某处命终，彼为佛所记，三结已尽，婬怒痴薄，得一往来天上人间，一往来已而得苦际。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、<span class='corr'>惠</span>施、智慧，闻此正法、律已，或心愿效如是如是。阿那律陀！如是比丘尼必得差降安乐住止。</p>
<p>「阿那律陀！复次，比丘尼闻某比丘尼于某处命终，彼为佛所记，三结已尽，得须陀洹，不堕恶法，定趣正觉，极受七有，天上人间七往来已而得苦际。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀！如是比丘尼必得差降安乐住止。</p>
<p>「阿那律陀！若优婆塞闻某优婆塞于某村命终，彼为佛所记，五下分结已尽，生于彼间而般涅槃，得不退法，不还此世。或自见彼优婆塞，或复从他数数闻之，彼优婆塞如是有信、如是持戒、如是博闻、如是惠施、如是智慧。其人闻已，忆彼优婆塞有信、持戒、博闻、惠施、智慧，闻此正法、律已，或心愿效如是如是。阿那律陀！如是优婆塞必得差降安乐住止。</p>
<p>「阿那律陀！复次，优婆塞闻某优婆塞于某村命终，彼为佛所记，三结已尽，婬怒痴薄，得一往来天上人间，一往来已而得苦际。或自见彼优婆塞，或复从他数数闻之，彼优婆塞如是有信、如是持戒、如是博闻、如是惠施、如是智慧。其人闻已，忆彼优婆塞有信、持戒、博闻、惠施、智慧，闻此正法、律已，或心愿效如是如是。阿那律陀！如是彼优婆塞必得差降安乐住止。</p>
<p>「阿那律陀！复次，优婆塞闻某优婆塞于某村命终，彼为佛所记，三结已尽，得须陀洹，不堕恶法，定趣正觉，极受七有，天上人间七往来已而得苦际。或自见彼优婆塞，或复从他数数闻之，彼优婆塞如是有信、如是持戒、如是博闻、如是惠施、如是智慧。其人闻已，忆彼优婆塞有信、持戒、博闻、惠施、智慧，闻此正法、律已，或心愿效如是如是。阿那律陀！如是优婆塞必得差降安乐住止。</p>
<p>「阿那律陀！若优婆私闻某优婆私于某村命终，彼为佛所记，五下分结已尽，生于彼间而般涅槃，得不退法，不还此世。或自见彼优婆私，或复从他数数闻之，彼优婆私如是有信、如是持戒、如是博闻、如是惠施、如是智慧。其人闻已，忆彼优婆私有信、持戒、博闻、慧施、智慧，闻此正法、律已，或心愿效如是如是。阿那律陀！如是优婆私必得差降安乐住止。</p>
<p>「阿那律陀！复次，优婆私闻某优婆私于某村命终，彼为佛所记，三结已尽，婬怒痴薄，得一往来天上人间，一往来已而得苦际。或自见彼优婆私，或复从他数数闻之，彼优婆私如是有信、如是持戒、如是博闻、如是惠施、如是智慧。其人闻已，忆彼优婆私有信、持戒、博闻、慧施、智慧，闻此正法、律已，或心愿效如是如是。阿那律陀！如是优婆私必得差降安乐住止。</p>
<p>「阿那律陀！复次，优婆私闻某优婆私于某村命终，彼为佛所记，三结已尽，得须陀洹，不堕恶趣，定趣正觉，极受七有，天上人间七往来已而得苦际。或自见彼优婆私，或复从他数数闻之，彼优婆私如是有信、如是持戒、如是博闻、如是惠施、如是智慧。其人闻已，忆彼优婆私有信、持戒、博闻、惠施、智慧，闻此正法、律已，或心愿效如是如是。阿那律陀！如是优婆私必得差降安乐住止。</p>
<p>「阿那律陀！如来以此义故，弟子命终，记说某生某处、某生某处。」</p>
<p>佛说如是。尊者阿那律陀及诸比丘，闻佛所说，欢喜奉行。</p>
<p>娑鸡帝三族姓子经第六竟<span class='note-inline'>(三千四百六字)</span></p></div>
<p class='juan'>中阿含经卷第十八<span class='note-inline'>(万一百二十七字)</span><span class='note-inline'>(第二小土城诵)</span></p></div></div>
</div><!-- end of div[@id='body'] -->
</body></html>
