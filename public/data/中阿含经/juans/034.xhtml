<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu184' />中阿含经卷第三十四</p><p class="byline">东晋罽宾三藏瞿昙僧伽提婆译</p>
<div class='div-jing'><a id='mulu185' />
<p class='h3'>（一三六）大品商人求财经第二十<span class='note-inline'>(第三念诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「乃往昔时，阎浮洲中诸商人等皆共集会在贾客堂，而作是念：『我等宁可乘海装船，入大海中取财宝来，以供家用。』复作是念：『诸贤入海，不可豫知安隐、不安隐，我等宁可各各备办浮海之具，谓羖羊皮囊、大瓠、押栰。』彼于后时各各备办浮海之具，羖羊皮囊、大瓠、押栰，便入大海。彼在海中为摩竭鱼王破坏其船，彼商人等各各自乘浮海之具，羖羊皮囊、大瓠、押栰，浮向诸方。</p>
<p>「尔时，海东大风卒起，吹诸商人至海西岸，彼中逢见诸女人辈，极妙端正，一切严具以饰其身。彼女见已，便作是语：『善来，诸贤！快来，诸贤！此间极乐最妙好处，园观浴池、坐卧处所、林木蓊欝，多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、瑇瑁、赤石、旋珠，尽与诸贤，当与我等共相娱乐，莫令阎浮洲商人南行，乃至于梦。』彼商人等皆与妇人共相娱乐。彼商人等因共妇人合会，生男或复生女。彼于后时，阎浮洲有一智慧商人独住静处，而作是念：『以何等故？此妇人辈制于我等不令南行耶？我宁可伺共居妇人，知彼眠已，安徐而起，当窃南行。』</p>
<p>「彼阎浮洲一智慧商人则于后，伺<span class='corr'>共</span>居妇人，知彼眠已，安徐而起，即窃南行。彼阎浮洲一智慧商人既南行已，遥闻大音高声唤叫，众多人声啼哭懊恼，唤父呼母，呼唤妻子及诸爱念亲亲朋友，好阎浮洲安隐快乐，不复得见。彼商人闻已，极大恐怖，身毛皆竪，莫令人及非人触嬈我者。于是，阎浮洲一智慧商人自制恐怖，复进南行。彼阎浮洲一智慧商人进行南已，忽见东边有大铁城，见已，遍观不见其门，乃至可容猫子出处。</p>
<p>「彼阎浮洲一智慧商人见铁城北有大丛树，即往至彼大丛树所，安徐缘上，上已，问彼大众人曰：『诸贤！汝等何故，啼哭懊恼，唤父呼母，呼唤妻子及诸爱念亲亲朋友？好阎浮洲安隐快乐，不复得见耶？』时，大众人便答彼曰：『贤者！我等是阎浮洲诸商人也，皆共集会在贾客堂，而作是念：「我等宁可乘海装船，入大海中取财宝<span class='corr'>来</span>以供家用。」贤者！我等复作是念：「诸贤！我等入海，不可豫知安隐、不安隐，我等宁可各各备办浮海之具，谓羖羊皮囊、大瓠、押栰。」贤者！我于后时各各备办浮海之具，谓羖羊皮囊、大瓠、押栰，便入大海。贤者！我等在海中，为摩竭鱼王破坏其船。贤者！我等商人各各自乘浮海之具，羖羊皮囊、大瓠、押栰，浮向诸方。尔时，海东大风卒起，吹我等商人至海西岸，彼中逢见诸女人辈，极妙端正，一切严具以饰其身。彼女见已，便作是语：「善来，诸贤！快来，诸贤！此间极乐最妙好处，园观浴池、坐卧处所、林木蓊欝，多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、瑇瑁、赤石、旋珠，尽与诸贤，当与我等共相娱乐，莫令阎浮洲商人南行，乃至于梦。」</p>
<p>「『贤者！我等与彼妇人共相娱乐。我等因共妇人合会，生男或复生女。贤者！若彼妇人不闻阎浮洲餘诸商人在于海中，为摩竭鱼王破坏船者，则与我等共相娱乐。贤者！若彼妇人闻阎浮洲有诸商人在于海中，为摩竭鱼王破坏船者，便食我等，极遭逼迫。若食人时，有餘髮毛及爪齿者，彼妇人等尽取食之。若食人时，有血渧地，彼妇人等便以手爪掘地深四寸，取而食之。贤者！当知我等阎浮洲商人本有五百人，于中已噉二百五十，餘有二百五十，今皆在此大铁城中。贤者！汝莫信彼妇人语，彼非真人，是罗刹鬼耳。』</p>
<p>「于是，阎浮洲一智慧商人于大丛树安徐下已，复道而还彼妇人所本共居处，知彼妇人故眠未寤，即于其夜，彼阎浮洲一智慧商人速往至彼阎浮洲诸商人所，便作是语：『汝等共来！当至静处，汝各独往，勿将儿去，当共在彼，密有所论。』彼阎浮洲诸商人等共至静处，各自独去，不将儿息。</p>
<p>「于是，阎浮洲一智慧商人语曰：『诸商人！我则独住于安静处，而作是念：「以何等故？此妇人辈制于我等不令南行耶？我宁可伺共居妇人，知彼眠已，安徐而起，当窃南行。」于是，我便伺共居妇人，知彼眠已，我安徐起，即窃南行。我南行已，遥闻大音高声唤叫，众多人声啼哭懊恼，唤父呼母，呼唤妻子及诸爱念亲亲朋友，好阎浮洲安隐快乐，不复得见。我闻是已，极大恐怖，身毛皆竪，莫令人及非人触嬈我者。于是，我便自制恐怖，复进南行，进南行已，忽见东边有大铁城，见已，遍观不见其门，乃至可容猫子出处。</p>
<p>「『我复见于大铁城北有大丛树，即往至彼大丛树所，安徐缘上，上已，问彼大众人曰：「诸贤！汝等何故，啼哭懊恼，唤父呼母，呼唤妻子及诸爱念亲亲朋友？好阎浮洲安隐快乐，不复得见耶？」彼大众人而答我曰：「贤者！我等是阎浮洲诸商人，皆共集会在贾客堂，而作是念：『我等宁可乘海装船，入大海中取财宝来以供家用。』贤者！我等复作是念：『诸贤！我等入海，不可豫知安隐、不安隐，我等宁可各各备办浮海之具，谓羖羊皮囊、大瓠、押栰。』贤者！我等后时各各备办浮海之具，谓羖羊皮囊、大瓠、押栰，便入大海。贤者！我等在海中，为摩竭鱼王破坏其船。贤者！我等商人各各自乘浮海之具，羖羊皮囊、大瓠、押栰，浮向诸方。尔时，海东大风卒起，吹我等商人至海西岸，彼中逢见诸女人辈，极妙端正，一切严具以饰其身，彼女见已，便作是语：『善来，诸贤！快来，诸贤！此间极乐最妙好处，园观浴池、坐卧处所、林木蓊欝，多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、瑇瑁、赤石、旋珠，尽与诸贤，当与我等共相娱乐，莫令阎浮洲商人南行，乃至于梦。』贤者！我等与彼妇人共相娱乐。我等因共妇人合会，生男或复生女。贤者！若彼妇人不闻阎浮洲更有商人在于海中，为摩竭鱼王破坏船者，则与我等共相娱乐。贤者！若彼妇人闻阎浮洲更有商人在于海中，为摩竭鱼王破坏船者，便食我等，极遭逼迫。若食人时，有餘髮毛及爪齿者，彼妇人等尽取食之。若食人时，有血渧地，彼妇人等便以手爪掘地深四寸，取而食之。贤者！当知我等阎浮洲商人本有五百人，于中已噉二百五十，餘有二百五十，今皆在此大铁城中。贤者！汝莫信彼妇人语，彼非真人，是罗刹鬼耳。」』</p>
<p>「于是，阎浮洲诸商人问彼阎浮洲一智慧商人曰：『贤者！不问彼大众人，诸贤！颇有方便令我等及汝等从此安隐度至阎浮洲耶？』阎浮洲一智慧商人答曰：『诸贤！我时脱不如是问也。』于是，阎浮洲诸商人语曰：『贤者！还去至本共居妇人处已，伺彼眠时，安徐而起，更窃南行。』复往至彼大众人所问曰：『诸贤！颇有方便令我等及汝等从此安隐度至阎浮洲耶？』于是，阎浮洲一智慧商人为诸商人默然而受。</p>
<p>「是时，阎浮洲一智慧商人还至共居妇人处已，伺彼眠时，安徐而起，即窃南行，复往至彼大众人所，问曰：『诸贤！颇有方便令我等及汝等从此安隐度至阎浮洲耶？』彼大众人答曰：『贤者！更无方便令我等从此安隐度至阎浮洲。贤者！我作是念：「我等当共破掘此牆，还归本所。」适发心已，此牆转更倍高于常。贤者！是谓方便令我等不得从此安隐度至阎浮洲。贤者！别有方便可令汝等从此安隐度至阎浮洲，我等永无方便。诸贤！我等闻天于空中唱曰：「阎浮洲诸商人愚痴不定，亦不善解。所以者何？不能令十五日说从解脱时而南行，彼有[马*毛]马王，食自然粳米，安隐快乐，充满诸根，再三唱曰：『谁欲度彼岸，谁欲使我脱，谁欲使我将从此安隐度至阎浮洲耶？』汝等可共詣[马*毛]马王而作是语：『我等欲得渡至彼岸，愿脱我等，愿将我等从此安隐度至阎浮洲。』」贤者！是谓方便令汝等从此安隐度至阎浮洲。商人汝来！可往至彼[马*毛]马王所，而作是语：「我等欲得渡至彼岸，愿脱我等，愿将我等从此安隐度至阎浮洲。」』</p>
<p>「于是，阎浮洲有一智慧商人语曰：『诸商人！今时往詣[马*毛]马王所，而作是语：「我等欲得渡至彼岸，愿脱我等，愿将我等从此安隐度至阎浮洲。」诸商人随诸天意，诸商人若使十五日说从解脱时，[马*毛]马王食自然粳米，安隐快乐，充满诸根，再三唱曰：「谁欲渡彼岸，谁欲从我脱，谁欲使我将从此安隐度至阎浮洲耶？」我等尔时即往彼所，而作是语：「我等欲得渡至彼岸，愿脱我等，愿将我等从此安隐度至阎浮洲。」』</p>
<p>「于是，[马*毛]马王后十五日说从解脱时，食自然粳米，安隐快乐，充满诸根，再三唱曰：『谁欲得度彼岸？我当脱彼，我当将彼从此安隐度至阎浮洲。』时，阎浮洲诸商人闻已，即便往詣[马*毛]马王所而作是语：『我等欲得度至彼岸，愿脱我等，愿将我等从此安隐度至阎浮洲。』时[马*毛]马王语曰：『商人！彼妇人等必当抱儿共相将来而作是语：「诸贤！善来还此，此间极乐最妙好处，园观浴池、坐卧处所、林木蓊欝，多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、玳瑁、赤石、旋珠，尽与诸贤，当与我等共相娱乐，设不用我者，当怜念儿子。」若彼商人而作是念：「我有男女，我有极乐最妙好处，园观浴池、坐卧处所、林木蓊欝，我多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、玳瑁、赤石、旋珠。」者，彼虽骑我正当背中，彼必颠倒，落堕于水，便当为彼妇人所食，当遭逼迫。若食人时，有餘髮毛及爪齿者，彼妇人便当尽取食之。复次，若食人时，有血渧地，彼妇人等便以手爪掘地深四寸，取而食之。若彼商人不作是念：「我有男女，我有极乐最妙好处，园观浴池、坐卧处所、林木蓊欝，我多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、玳瑁、赤石、旋珠。」者，彼虽持我身上一毛，彼必安隐度至阎浮洲。』」</p>
<p>于是，世尊告诸比丘：「彼妇人等抱儿子来，而作是语：『诸贤！善来还此，此间极乐最妙好处，园观浴池、坐卧处所、林木蓊欝，多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、玳瑁、赤石、旋珠，尽与诸贤，当与我等共相娱乐。』若彼商人而作是念：『我有男女，我有极乐最妙好处，园观浴池、坐卧处所、林木蓊欝，我多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、玳瑁、赤石、旋珠。』者，彼虽得骑[马*毛]马王脊正当背中，彼必颠倒，落堕于水，便当为彼妇人所食，当遭逼迫。若食人时，有餘髮毛及爪齿者，彼妇人等尽取食之。复次，食彼人时，有血渧地，彼妇人等便以手爪掘地深四寸，取而食之。若彼商人不作是念：『我有男女，我有极乐最妙好处，园观浴池、坐卧处所、林木蓊欝，我多有钱财、金银、水精、琉璃、摩尼、真珠、碧玉、白珂、车璩、珊瑚、虎珀、马瑙、玳瑁、赤石、旋珠。』者，彼虽持[马*毛]马王一毛者，彼必安隐度至阎浮洲。</p>
<p>「诸比丘！我说此喻，欲令知义，此说是义，我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。</p>
<p>「若有比丘作如是念：『眼是我，我有眼，耳、鼻、舌、身、意是我，我有意。』者，彼比丘必被害，犹如商人为罗刹所食。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。若有比丘作如是念：『眼非是我，我无有眼，耳、鼻、舌、身、意非是我，我无有意。』者，彼比丘得安隐去，犹如商人乘[马*毛]马王安隐得度。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。</p>
<p>「若有比丘作如是念：『色是我，我有色，声、香、味、触、法是我，我有法。』者，彼比丘必被害，犹如商人为罗刹所食。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。若有比丘作如是念：『色非是我，我无有色，声、香、味、触、法非是我，我无有法。』者，彼比丘得安隐去，犹如商人乘[马*毛]马王安隐得度。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。</p>
<p>「若有比丘作如是念：『色阴是我，我有色阴，觉、想、行、识阴是我，我有识阴。』者，彼比丘必被害，犹如商人为罗刹所食。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。若有比丘作如是念：『色阴非是我，我无有色阴，觉、想、行、识阴非是我，我无有识阴。』者，彼比丘得安隐去，犹如商人乘[马*毛]马王安隐得度。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。</p>
<p>「若有比丘作如是念：『地是我，我有地，水、火、风、空、识是我，我有识。』者，彼比丘必被害，犹如商人为罗刹所食。我法善说，发露极广，善护无有空缺，如桥栰浮具，遍满流布，乃至天、人。如是我法善说，发露极广，善护无有空缺，如桥栰浮具，遍满流布，乃至天、人。若有比丘作如是念：『地非是我，我无有地，水、火、风、空、识非是我，我无有识。』者，彼比丘得安隐去，犹如商人乘[马*毛]马王安隐得度。」</p>
<p>于是，世尊说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若有不信于，</div>
<div class="lg-cell">佛说正法律，</div>
</div>
<!-- end of lg-row -->
<div class="lg-row">
<div class="lg-cell">彼人必被害，</div>
<div class="lg-cell">如为罗刹食。</div>
</div>
<!-- end of lg-row -->
<div class="lg-row">
<div class="lg-cell">若人有信于，</div>
<div class="lg-cell">佛说正法律，</div>
</div>
<!-- end of lg-row -->
<div class="lg-row">
<div class="lg-cell">彼得安隐度，</div>
<div class="lg-cell">如乘[马*毛]马王。」</div>
</div><!-- end of lg --></div>
<p>佛说如是。彼诸比丘闻佛所说，欢喜奉行。</p>
<p>商人求财经第二十竟<span class='note-inline'>(四千二百七十三字)</span></p></div>
<div class='div-jing'><a id='mulu186' />
<p class='h3'>（一三七）中阿含大品世间经第二十一<span class='note-inline'>(第三念诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「如来自觉世间，亦为他说，如来知世间。如来自觉世间习，亦为他说，如来断世间习。如来自觉世间灭，亦为他说，如来世间灭作证。如来自觉世间道迹，亦为他说，如来修世间道迹。若有一切尽普正，有彼一切如来知见觉得。所以者何？如来从昔夜觉无上正尽之觉，至于今日夜，于无餘涅槃界，当取灭訖。于其中间，若如来口有所言说，有所应对者，彼一切是真諦，不虚不离于如，亦非颠倒，真諦审实，若说师子者，当如说如来。所以者何？如来在众有所讲说，谓师子吼，一切世间，天及魔、梵、沙门、梵志，从人至天，如来是梵有，如来至冷有，无烦亦无热，真諦不虚有。」于是，世尊说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「知一切世间，</div>
<div class="lg-cell">出一切世间，</div>
</div>
<!-- end of lg-row -->
<div class="lg-row">
<div class="lg-cell">说一切世间，</div>
<div class="lg-cell">一切世如真。</div>
</div>
<!-- end of lg-row -->
<div class="lg-row">
<div class="lg-cell">彼最上尊雄，</div>
<div class="lg-cell">能解一切缚，</div>
</div>
<!-- end of lg-row -->
<div class="lg-row">
<div class="lg-cell">得尽一切业，</div>
<div class="lg-cell">生死悉解脱。</div>
</div>
<!-- end of lg-row -->
<div class="lg-row">
<div class="lg-cell">是天亦是人，</div>
<div class="lg-cell">若有归命佛，</div>
</div>
<!-- end of lg-row -->
<div class="lg-row">
<div class="lg-cell">稽首礼如来，</div>
<div class="lg-cell">甚深极大海。</div>
</div>
<!-- end of lg-row -->
<div class="lg-row">
<div class="lg-cell">知已亦修敬，</div>
<div class="lg-cell">诸天香音神，</div>
</div>
<!-- end of lg-row -->
<div class="lg-row">
<div class="lg-cell">彼亦稽首礼，</div>
<div class="lg-cell">谓随于死者。</div>
</div>
<!-- end of lg-row -->
<div class="lg-row">
<div class="lg-cell">稽首礼智士，</div>
<div class="lg-cell">归命人之上，</div>
</div>
<!-- end of lg-row -->
<div class="lg-row">
<div class="lg-cell">无忧离尘安，</div>
<div class="lg-cell">无碍诸解脱。</div>
</div>
<!-- end of lg-row -->
<div class="lg-row">
<div class="lg-cell">是故当乐禪，</div>
<div class="lg-cell">住远离极定，</div>
</div>
<!-- end of lg-row -->
<div class="lg-row">
<div class="lg-cell">当自作灯明，</div>
<div class="lg-cell">无我必失时。</div>
</div>
<!-- end of lg-row -->
<div class="lg-row">
<div class="lg-cell">失时有忧慼，</div>
<div class="lg-cell">谓堕地狱中。」</div>
</div><!-- end of lg --></div>
<p>佛说如是。彼诸比丘闻佛所说，欢喜奉行。</p>
<p>世间经第二十一竟<span class='note-inline'>(三百九十六字)</span></p></div>
<div class='div-jing'><a id='mulu187' />
<p class='h3'>（一三八）中阿含大品福经第二十二<span class='note-inline'>(第三念诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「莫畏于福，爱乐意所念。所以者何？福者是说乐。畏于福，不爱乐意所念。所以者何？非福者，是说苦。何以故？我忆往昔长夜作福，长夜受报，爱乐意所念。我往昔时七年行慈，七返成败，不来此世，世败坏时，生晃昱天，世成立时，来下生空梵宫殿中，于彼梵中，作大梵天，餘处千返作自在天王，三十六返作天帝释，复无量返作刹利顶生王。</p>
<p>「比丘！我作刹利顶生王时，有八万四千大象，被好乘具，众宝珓饰，白珠珞覆，于娑贺象王为首。比丘！我作刹利顶生王时，有八万四千马，被好乘具，众宝严饰，金银交络，[马*毛]马王为首。比丘！我作刹利顶生王时，有八万四千车，四种珓饰，庄以众好，师子、虎豹斑文之皮织成杂色，种种珓饰，极利疾名乐声车为首。比丘！我作刹利顶生王时，有八万四千大城，极大富乐，多有人民，拘舍惒提王城为首。比丘！我作刹利顶生王时，有八万四千楼，四种宝楼，金、银、琉璃及水精，正法殿为首。</p>
<p>「比丘！我作刹利顶生王时，有八万四千御座，四种宝座，金、银、琉璃及水精，敷以氍氀、毾[毯-炎+登]，覆以锦綺罗縠，有儭体被，两头安枕，加陵伽波惒罗、波遮悉哆罗那。比丘！我作刹利顶生王时，有八万四千双衣，有初摩衣，有锦繒衣，有劫贝衣，有加陵伽波惒罗衣。比丘！我作刹利顶生王时，有八万四千女，身体光泽，皦洁明淨，美色过人，小不及天，恣容端正，覩者欢悦，众宝瓔珞严饰具足，尽刹利种女，餘族无量。</p>
<p>「比丘！我作刹利顶生王时，有八万四千种食，昼夜常供，为我故设，欲令我食。比丘！彼八万四千种食中，有一种食，极美淨洁，无量种味，是我常所食。比丘！彼八万四千女中，有一刹利女，最端正姝妙，常奉侍我。比丘！彼八万四千双衣中，有一双衣，或初摩衣，或锦繒衣，或劫贝衣，或加陵伽波惒逻衣，是我常所着。比丘！彼八万四千御座中，有一御座，或金或银，或琉璃，或水精，敷以氍氀、毾[毯-炎+登]，覆以锦綺罗縠，有儭体被，两头安枕，加陵伽波惒逻、波遮悉哆逻那，是我常所卧。</p>
<p>「比丘！彼八万四千楼观中，有一楼观，或金或银，或琉璃，或水精，名正法殿，是我常所住。比丘！彼八万四千大城中，有一城极大富乐，多有人民，名拘舍惒提，是我常所居。比丘！彼八万四千车中而有一车，庄以众好，师子、虎豹斑文之皮织成杂色，种种庄饰，极利疾名乐声车，是我常所载，至观望园观。比丘！彼八万四千马中而有一马，体紺青色，头像如乌，名[马*毛]马王，是我常所骑，至观望园观。比丘！彼八万四千大象中而有一象，举体极白，七支尽正，名于娑贺象王，是我常所乘，至观望园观。</p>
<p>「比丘！我作此念：『是何业果，为何业报，令我今日有大如意足，有大威德，有大福祐，有大威神？』比丘！我复作此念：『是三业果，为三业报，令我今日有大如意足，有大威德，有大福祐，有大威神。一者布施，二者调御，三者守护。』」</p>
<p>于是，世尊说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「观此福之报，</div>
<div class="lg-cell">妙善多饶益，</div>
</div>
<!-- end of lg-row -->
<div class="lg-row">
<div class="lg-cell">比丘我在昔，</div>
<div class="lg-cell">七年修慈心。</div>
</div>
<!-- end of lg-row -->
<div class="lg-row">
<div class="lg-cell">七反成败劫，</div>
<div class="lg-cell">不来还此世，</div>
</div>
<!-- end of lg-row -->
<div class="lg-row">
<div class="lg-cell">世间败坏时，</div>
<div class="lg-cell">生于晃昱天。</div>
</div>
<!-- end of lg-row -->
<div class="lg-row">
<div class="lg-cell">世间转成时，</div>
<div class="lg-cell">生于梵天中，</div>
</div>
<!-- end of lg-row -->
<div class="lg-row">
<div class="lg-cell">在梵为大梵，</div>
<div class="lg-cell">千生自在天。</div>
</div>
<!-- end of lg-row -->
<div class="lg-row">
<div class="lg-cell">三十六为释，</div>
<div class="lg-cell">无量百顶王，</div>
</div>
<!-- end of lg-row -->
<div class="lg-row">
<div class="lg-cell">刹利顶生王，</div>
<div class="lg-cell">为人之最尊。</div>
</div>
<!-- end of lg-row -->
<div class="lg-row">
<div class="lg-cell">如法非刀杖，</div>
<div class="lg-cell">政御于天下，</div>
</div>
<!-- end of lg-row -->
<div class="lg-row">
<div class="lg-cell">如法不加抂，</div>
<div class="lg-cell">正安乐教授。</div>
</div>
<!-- end of lg-row -->
<div class="lg-row">
<div class="lg-cell">如法转相传，</div>
<div class="lg-cell">遍一切大地，</div>
</div>
<!-- end of lg-row -->
<div class="lg-row">
<div class="lg-cell">大富多钱财，</div>
<div class="lg-cell">生于如是族。</div>
</div>
<!-- end of lg-row -->
<div class="lg-row">
<div class="lg-cell">财穀具足满，</div>
<div class="lg-cell">成就七宝珍，</div>
</div>
<!-- end of lg-row -->
<div class="lg-row">
<div class="lg-cell">因此大福祐，</div>
<div class="lg-cell">所生得自在。</div>
</div>
<!-- end of lg-row -->
<div class="lg-row">
<div class="lg-cell">诸佛御于世，</div>
<div class="lg-cell">彼佛之所说，</div>
</div>
<!-- end of lg-row -->
<div class="lg-row">
<div class="lg-cell">知此甚奇特，</div>
<div class="lg-cell">见神通不少。</div>
</div>
<!-- end of lg-row -->
<div class="lg-row">
<div class="lg-cell">谁知而不信，</div>
<div class="lg-cell">如是生于冥，</div>
</div>
<!-- end of lg-row -->
<div class="lg-row">
<div class="lg-cell">是故当自为，</div>
<div class="lg-cell">欲求大福祐，</div>
</div>
<!-- end of lg-row -->
<div class="lg-row">
<div class="lg-cell">当恭敬于法，</div>
<div class="lg-cell">常念佛法律。」</div>
</div><!-- end of lg --></div>
<p>佛说如是。彼诸比丘闻佛所说，欢喜奉行。</p>
<p>福经第二十二竟<span class='note-inline'>(一千一百五十四字)</span></p></div>
<div class='div-jing'><a id='mulu188' />
<p class='h3'>（一三九）中阿含大品息止道经第二十三<span class='note-inline'>(第三念诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「年少比丘始成就戒，当以数数詣息止道观相，骨相、青相、腐相、食相、骨鏁相。彼善受善持此相已，还至住处，澡洗手足，敷尼师檀，在于床上结加趺坐，即念此相，骨相、青相、腐相、食相、骨鏁相。所以者何？若彼比丘修习此相，速除心中欲恚之病。」</p>
<p>于是，世尊说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若年少比丘，</div>
<div class="lg-cell">觉未得上意，</div>
</div>
<!-- end of lg-row -->
<div class="lg-row">
<div class="lg-cell">当詣息止道，</div>
<div class="lg-cell">欲除其婬欲。</div>
</div>
<!-- end of lg-row -->
<div class="lg-row">
<div class="lg-cell">心中无恚諍，</div>
<div class="lg-cell">慈愍于众生，</div>
</div>
<!-- end of lg-row -->
<div class="lg-row">
<div class="lg-cell">遍满一切方，</div>
<div class="lg-cell">往至观诸身。</div>
</div>
<!-- end of lg-row -->
<div class="lg-row">
<div class="lg-cell">当观于青相，</div>
<div class="lg-cell">及以烂腐坏，</div>
</div>
<!-- end of lg-row -->
<div class="lg-row">
<div class="lg-cell">观鸟虫所食，</div>
<div class="lg-cell">骨骨节相连。</div>
</div>
<!-- end of lg-row -->
<div class="lg-row">
<div class="lg-cell">修习如是相，</div>
<div class="lg-cell">还归至本处，</div>
</div>
<!-- end of lg-row -->
<div class="lg-row">
<div class="lg-cell">澡洗于手足，</div>
<div class="lg-cell">敷床正基坐。</div>
</div>
<!-- end of lg-row -->
<div class="lg-row">
<div class="lg-cell">当以观真实，</div>
<div class="lg-cell">内身及外身，</div>
</div>
<!-- end of lg-row -->
<div class="lg-row">
<div class="lg-cell">盛满大小便，</div>
<div class="lg-cell">心肾肝肺等。</div>
</div>
<!-- end of lg-row -->
<div class="lg-row">
<div class="lg-cell">若欲分卫食，</div>
<div class="lg-cell">到人村邑间，</div>
</div>
<!-- end of lg-row -->
<div class="lg-row">
<div class="lg-cell">如将鎧缠络，</div>
<div class="lg-cell">常正念在前。</div>
</div>
<!-- end of lg-row -->
<div class="lg-row">
<div class="lg-cell">若见色可爱，</div>
<div class="lg-cell">清淨欲相应，</div>
</div>
<!-- end of lg-row -->
<div class="lg-row">
<div class="lg-cell">见已观如真，</div>
<div class="lg-cell">正念佛法律。</div>
</div>
<!-- end of lg-row -->
<div class="lg-row">
<div class="lg-cell">此中无骨筋，</div>
<div class="lg-cell">无肉亦无血，</div>
</div>
<!-- end of lg-row -->
<div class="lg-row">
<div class="lg-cell">无肾心肝肺，</div>
<div class="lg-cell">无有涕唾脑。</div>
</div>
<!-- end of lg-row -->
<div class="lg-row">
<div class="lg-cell">一切地皆空，</div>
<div class="lg-cell">水种亦复然，</div>
</div>
<!-- end of lg-row -->
<div class="lg-row">
<div class="lg-cell">空一切火种，</div>
<div class="lg-cell">风种亦复空。</div>
</div>
<!-- end of lg-row -->
<div class="lg-row">
<div class="lg-cell">若所有诸觉，</div>
<div class="lg-cell">清淨欲相应，</div>
</div>
<!-- end of lg-row -->
<div class="lg-row">
<div class="lg-cell">彼一切息止，</div>
<div class="lg-cell">如慧之所观。</div>
</div>
<!-- end of lg-row -->
<div class="lg-row">
<div class="lg-cell">如是行精懃，</div>
<div class="lg-cell">常念不淨想，</div>
</div>
<!-- end of lg-row -->
<div class="lg-row">
<div class="lg-cell">永断婬怒痴，</div>
<div class="lg-cell">除一切无明，</div>
</div>
<!-- end of lg-row -->
<div class="lg-row">
<div class="lg-cell">兴起清淨明，</div>
<div class="lg-cell">比丘得苦边。」</div>
</div><!-- end of lg --></div>
<p>佛说如是。彼诸比丘闻佛所说，欢喜奉行。</p>
<p>息止道经第二十三竟<span class='note-inline'>(三百七十二字)</span></p></div>
<div class='div-jing'><a id='mulu189' />
<p class='h3'>（一四〇）中阿含大品至边经第二十四<span class='note-inline'>(第三念诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「于生活中下极至边，谓行乞食。世间大讳，谓为秃头手擎鉢行，彼族姓子为义故受。所以者何？以厌患生老病死、愁慼啼哭、忧苦懊恼，或得此淳具足大苦阴边，汝等非如是心出家学道耶？」</p>
<p>时，诸比丘白曰：「如是。」</p>
<p>世尊复告诸比丘曰：「彼愚痴人以如是心出家学道，而行伺欲染着至重，浊缠心中，憎嫉无信，懈怠失正念，无正定，恶慧心狂，调乱诸根，持戒极宽，不修沙门，不增广行。犹人以墨浣墨所污，以血除血，以垢除垢，以浊除浊，以厕除厕，但增其秽。从冥入冥，从闇入闇，我说彼愚痴人持沙门戒亦复如是。谓彼人伺欲染着至重，浊缠心中，憎嫉无信，懈怠失正念，无正定，恶慧心狂，调乱诸根，持戒极宽，不修沙门，不增广行。犹无事处烧人残木，彼火燼者，非无事所用，亦非村邑所用，我说彼愚痴人持沙门戒亦复如是。谓彼人行伺欲染着至重，浊缠心中，憎嫉无信，懈怠失正念，无正定，恶慧心狂，调乱诸根，持戒极宽，不修沙门，不增广行。」</p>
<p>于是，世尊说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「愚痴失欲乐，</div>
<div class="lg-cell">复失沙门义，</div>
</div>
<!-- end of lg-row -->
<div class="lg-row">
<div class="lg-cell">俱忘失二边，</div>
<div class="lg-cell">犹烧残火燼。</div>
</div>
<!-- end of lg-row -->
<div class="lg-row">
<div class="lg-cell">犹如无事处，</div>
<div class="lg-cell">烧人残火燼，</div>
</div>
<!-- end of lg-row -->
<div class="lg-row">
<div class="lg-cell">无事村不用。</div>
<div class="lg-cell">人着欲亦然，</div>
</div>
<!-- end of lg-row -->
<div class="lg-row">
<div class="lg-cell">犹烧残火燼，</div>
<div class="lg-cell">俱忘失二边。」</div>
</div><!-- end of lg --></div>
<p>佛说如是。彼诸比丘闻佛所说，欢喜奉行。</p>
<p>至边经第二十四竟<span class='note-inline'>(四百二十二字)</span></p></div>
<div class='div-jing'><a id='mulu190' />
<p class='h3'>（一四一）中阿含大品喻经第二十五<span class='note-inline'>(第三念诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「若有无量善法可得，彼一切以不放逸为本，不放逸为习，因不放逸生，不放逸为首；不放逸者，于诸善法为最第一。犹作田业，彼一切因地、依地、立地，得作田业。如是若有无量善法可得，彼一切以不放逸为本，不放逸为习，因不放逸生，不放逸为首；不放逸者，于诸善法为最第一。犹种子村及与鬼村，百穀药木得生长养，彼一切因地、依地、立地，得生长养。</p>
<p>「如是，若有无量善法可得，彼一切以不放逸为本，不放逸为习，因不放逸生，不放逸为首；不放逸者，于诸善法为最第一。犹诸根香，沉香为第一。犹诸树香，赤栴檀为第一。犹诸水华，青莲华为第一。犹诸陆华，须摩那华为第一。犹诸兽迹，彼一切悉入象迹中，象迹尽摄，彼象迹者为最第一，谓广<span class='corr'>大</span>故。如是，若有无量善法可得，彼一切以不放逸为本，不放逸为习，因不放逸生，不放逸为首；不放逸者，于诸善法为最第一。犹诸兽中，彼师子王为最第一。犹如列阵共鬪战时，唯要誓为第一。犹楼观椽，彼一切皆依承椽梁立，承椽梁、承椽梁皆摄持之，承椽梁者为最第一，谓尽摄故。</p>
<p>「如是，若有无量善法可得，彼一切以不放逸为本，不放逸为习，因不放逸生，不放逸为首；不放逸者，于诸善法为最第一。犹如诸山，须弥山王为第一。犹如诸泉，大泉摄水，大海为第一。犹诸大身，阿须罗王为第一。犹诸瞻侍，魔王为第一。犹诸行欲，顶生王为第一。犹如诸小王，转轮王为第一。犹如虚空诸星，宿月殿为第一。犹诸綵衣，白练为第一。犹诸光明，慧光明为第一。犹如诸众，如来弟子众第一。犹如诸法，有为及无为，爱尽、无欲、灭尽、涅槃为第一。犹诸众生，无足、二足、四足、多足，色、无色、有想、无想，乃至非有想非无想，如来于彼为极第一，为大为上，为最为胜，为尊为妙。犹如因牛有乳，因乳有酪，因酪有生酥，因生酥有熟酥，因熟酥有酥精，酥精为第一，为大为上，为最为胜，为尊为妙。如是若有诸众生，无足、二足、四足、多足，色、无色、有想、无想，乃至非有想非无想，如来于彼为极第一，为大为上，为最为胜，为尊为妙。」</p>
<p>于是，世尊说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「若有求财物，</div>
<div class="lg-cell">极好转增多，</div>
</div>
<!-- end of lg-row -->
<div class="lg-row">
<div class="lg-cell">称誉不放逸，</div>
<div class="lg-cell">事无事慧说。</div>
</div>
<!-- end of lg-row -->
<div class="lg-row">
<div class="lg-cell">有不放逸者，</div>
<div class="lg-cell">必取二俱义，</div>
</div>
<!-- end of lg-row -->
<div class="lg-row">
<div class="lg-cell">即此世能获，</div>
<div class="lg-cell">后世亦复得，</div>
</div>
<!-- end of lg-row -->
<div class="lg-row">
<div class="lg-cell">雄猛观诸义，</div>
<div class="lg-cell">慧者必解脱。」</div>
</div><!-- end of lg --></div>
<p>佛说如是。彼诸比丘闻佛所说，欢喜奉行。</p>
<p>喻经第二十五竟<span class='note-inline'>(七百七十一字)</span></p>
<p class='juan'>中阿含经卷第三十四<span class='note-inline'>(七千三百八十八字)</span></p>中阿含经大品第一竟<span class='note-inline'>(五万三百六十九字)</span></div></div></div>
</div><!-- end of div[@id='body'] -->
</body></html>
