<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu28' />中阿含经卷第五</p><p class="byline">东晋罽宾三藏瞿昙僧伽提婆译</p>
<div class='div-pin'><a id='mulu29' />
<p class='h2'>舍梨子相应品第三<span class='note-inline'>(有十一经)</span><span class='note-inline'>(初一日诵)</span></p>
<div class="lg" style="margin-left:1em">
<div class="lg-row">
<div class="lg-cell">等心、得戒、智、师子</div>
<div class="lg-cell">水喻、瞿尼、陀然梵</div>
</div>
<!-- end of lg-row -->
<div class="lg-row">
<div class="lg-cell">教病、拘絺、象迹喻</div>
<div class="lg-cell">分别四諦最在后</div>
</div><!-- end of lg --></div>
<div class='div-jing'><a id='mulu30' />
<p class='h3'>（二一）舍梨子相应品等心经第一</p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，尊者舍梨子与比丘众夜集讲堂，因内结、外结，为诸比丘分别其义：「诸贤！世实有二种人。云何为二？有内结人阿那含，不还此间，有外结人非阿那含，还来此间。诸贤！云何内结人阿那含，不还此间？若有一人修习禁戒，无穿无缺，无秽无浊，极多无难，圣所称誉，善修善具。彼因修习禁戒，无穿无缺，无秽无浊，极多无难，圣所称誉，善修善具故，复学厌欲、无欲、断欲。因学厌欲、无欲、断欲故，得息、心解脱。得已乐中，爱惜不离，于现法中不得究竟智，身坏命终，过摶食天，生餘意生天中。既生彼已，便作是念：『我本为人时，修习禁戒，无穿无缺，无秽无浊，极多无难，圣所称誉，善修善具。因修习禁戒，无穿无缺，无秽无浊，极多无难，圣所称誉，善修善具故，复学厌欲、无欲、断欲。因学厌欲、无欲、断欲故，得息、心解脱。得已乐中，爱惜不离，于现法中不得究竟智，身坏命终，过摶食天，生餘意生天在于此中。』</p>
<p>「诸贤！复有一人修习禁戒，无穿无缺，无秽无浊，极多无难，圣所称誉，善修善具。彼因修习禁戒，无穿无缺，无秽无浊，极多无难，圣所称誉，善修善具故，复学色有断、贪断业，学欲捨离。因学色有断、贪断业，学欲捨离故，得息、心解脱。得已乐中，爱惜不离，于现法中不得究竟智，身坏命终，过摶食天，生餘意生天中。既生彼已，便作是念：『我本为人时，修习禁戒，无穿无缺，无秽无浊，极多无难，圣所称誉，善修善具。因修习禁戒，无穿无缺，无秽无浊，极多无难，圣所称誉，善修善具故，复学色有断、贪断业，学欲捨离。因学色有断、贪断业，学欲捨离故，得息、心解脱。得已乐中，爱惜不离，于现法中不得究竟智，身坏命终，过摶食天，生餘意生天在于此中。』诸贤！是谓内结人阿那含，不还此间。</p>
<p>「诸贤！云何外结人非阿那含，来还此间？若有一人修习禁戒，守护从解脱，又复善摄威仪礼节，见纤<span class='corr'>芥</span>罪，常怀畏怖，受持学戒。诸贤！是谓外结人非阿那含，还来此间。」</p>
<p>于是，众多等心天色像巍巍，光辉暐曄，夜将向旦，来詣佛所，稽首作礼，却住一面，白曰：「世尊！尊者舍梨子昨夜与比丘众集在讲堂，因内结、外结，为诸比丘分别其义：『诸贤！世实有二种人，内结人、外结人。』世尊！众已欢喜，唯愿世尊慈哀愍念，往至讲堂。」彼时，世尊为诸等心天默然而许。诸等心天知世尊默然许可，稽首佛足，绕三匝已，即彼处没。</p>
<p>诸等心天去后不久，于是世尊往至讲堂比丘众前，敷座而坐。世尊坐已，歎曰：「善哉！善哉！舍梨子！汝极甚善。所以者何？汝于昨夜与比丘众集在讲堂，因内结、外结，为诸比丘分别其义。诸贤！世实有二种人，内结人、外结人。舍梨子！昨夜向旦，诸等心天来詣我所，稽首礼已，却住一面，白我言：『世尊！尊者舍梨子昨夜与比丘众集在讲堂，因内结、外结，为诸比丘分别其义：「诸贤！世实有二种人，内结人、外结人。」世尊！众已欢喜，唯愿世尊慈哀愍念，往至讲堂。』舍梨子！我便为彼诸等心天默然而许。诸等心天知我默然许可，稽首我足，绕三匝已，即彼处没。</p>
<p>「舍梨子！诸等心天或十、二十，或三十、四十，或五十、六十，共住锥头处，各不相妨。舍梨子！诸等心天非生彼中，甫修善心，极广甚大，令诸等心天或十、二十，或三十、四十，或五十、六十，共住锥头处，各不相妨。舍梨子！诸等心天本为人时，已修善心，极广甚大，因是故，令诸等心天或十、二十，或三十、四十，或五十、六十，共住锥头处，各不相妨。是故，舍梨子！当学寂静，诸根寂静，心意寂静，身、口、意业寂静，向于世尊及诸智梵行。舍梨子！虚伪异学，长衰永失。所以者何？谓不得闻如此妙法。」</p>
<p>佛说如是。彼诸比丘闻佛所说，欢喜奉行。</p>
<p>等心经第一竟<span class='note-inline'>(千一百八十一字)</span></p></div>
<div class='div-jing'><a id='mulu31' />
<p class='h3'>（二二）舍梨子相应品成就戒经第二<span class='note-inline'>(初一日诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，尊者舍梨子告诸比丘：「若比丘成就戒，成就定，成就慧者，便于现法出入想知灭定，必有此处；若于现法不得究竟智，身坏命终，过摶食天，生餘意生天中，于彼出入想知灭定，必有此处。」</p>
<p>是时，尊者乌陀夷共在众中，尊者乌陀夷白曰：「尊者舍梨子！若比丘生餘意生天中，出入想知灭定者，终无此处。」</p>
<p>尊者舍梨子再三告诸比丘：「若比丘成就戒，成就定，成就慧者，便于现法出入想知灭定，必有此处；若于现法不得究竟智，身坏命终，过摶食天，生餘意生天中，于彼出入想知灭定，必有此处。」</p>
<p>尊者乌陀夷亦复再三白曰：「尊者舍梨子！若比丘生餘意生天中，出入想知灭定者，终无此处。」</p>
<p>于是，尊者舍梨子便作是念：「此比丘乃至再三非我所说，无一比丘歎我所说，我宁可往至世尊所。」于是，尊者舍梨子往詣佛所，稽首作礼，却坐一面。</p>
<p>尊者舍梨子去后不久，尊者乌陀夷及诸比丘亦往詣佛所，稽首作礼，却坐一面。于中，尊者舍梨子复告诸比丘：「若比丘成就戒，成就定，成就慧者，便于现法出入想知灭定，必有此处；若于现法不得究竟智，身坏命终，过摶食天，生餘意生天中，于彼出入想知灭定，必有此处。」</p>
<p>尊者乌陀夷复白曰：「尊者舍梨子！若比丘生餘意生天中，出入想知灭定者，终无此处。」</p>
<p>尊者舍梨子复再三告诸比丘：「若比丘成就戒，成就定，成就慧者，便于现法出入想知灭定，必有此处；若于现法不得究竟智，身坏命终，过摶食天，生餘意生天中，于彼出入想知灭定，必有此处。」</p>
<p>尊者乌陀夷亦复再三白曰：「尊者舍梨子！若比丘生餘意生天中，出入想知灭定者，终无此处。」</p>
<p>尊者舍梨子复作是念：「此比丘于世尊前再三非我所说，亦无一比丘歎我所说，我宜默然。」</p>
<p>于是，世尊问曰：「乌陀夷！汝说意生天为是色耶？」</p>
<p>尊者乌陀夷白世尊曰：「是也。世尊！」</p>
<p>世尊面訶乌陀夷曰：「汝愚痴人！盲无有目，以何等故，论甚深阿毘昙？」于是，尊者乌陀夷为佛面訶已，内怀忧慼，低头默然，失辩无言，如有所思。</p>
<p>世尊面訶尊者乌陀夷已，语尊者阿难曰：「上尊名德长老比丘为他所詰，汝何以故，纵而不捡？汝愚痴人！无有慈心，捨背上尊名德长老。」</p>
<p>于是，世尊面訶尊者乌陀夷及尊者阿难已，告诸比丘：「若比丘成就戒，成就定，成就慧者，便于现法出入想知灭定，必有此处；若于现法不得究竟智，身坏命终，过摶食天，生餘意生天中，于彼出入想知灭定，必有此处。」佛说如是，即入禪室，宴坐默然。</p>
<p>尔时，尊者白淨比丘在于众中，尊者阿难白尊者白淨：「是他所作，而我得责。尊者白淨！世尊晡时必从禪室出，至比丘众前，敷座而坐，共论此义。尊者白淨应答此事，我极惭愧于世尊所及诸梵行。」</p>
<p>于是，世尊则于晡时从禪室出，至比丘众前，敷座而坐，告曰：「白淨！长老比丘为有几法，为诸梵行者爱敬尊重？」</p>
<p>尊者白淨白曰：「世尊！长老比丘若有五法，为诸梵行者爱敬尊重。云何为五？世尊！长老比丘修习禁戒，守护从解脱，又复善摄威仪礼节，见纤<span class='corr'>芥</span>罪，常怀畏怖，受持学戒。世尊！禁戒长老上尊比丘，为诸梵行者爱敬尊重。复次，世尊！长老比丘广学多闻，守持不忘，积聚博闻，所谓法者，初善、中善、竟亦善，有义有文，具足清淨，显现梵行，如是诸法广学多闻，翫习至千，意所惟观，明见深达。世尊！多闻长老上尊比丘，为诸梵行者爱敬尊重。复次，世尊！长老比丘得四增上心，现法乐居，易不难得。世尊！禪伺长老上尊比丘，为诸梵行者爱敬尊重。复次，世尊！长老比丘修行智慧，观兴衰法，得如是智，圣慧明达，分别晓了，以正尽苦。世尊！智慧长老上尊比丘，为诸梵行者爱敬尊重。复次，世尊！长老比丘诸漏已尽，无复有结，心解脱、慧解脱，于现法中自知自觉，自作证成就游，生已尽，梵行已立，所作已办，不更受有，知如真。世尊！漏尽长老上尊比丘，为诸梵行者爱敬尊重。世尊！长老比丘若成就此五法，为诸梵行者爱敬尊重。」</p>
<p>世尊问曰：「白淨！若长老比丘无此五法，当以何义使诸梵行者爱敬尊重？」尊者白淨白曰：「世尊！若长老比丘无此五法者，更无餘事使诸梵行爱敬尊重，唯以老耄、头白、齿落，盛壮日衰，身曲脚戾，体重气上，柱杖而行，肌缩皮缓，皱如麻子，诸根毁熟，颜色丑恶，彼因此故，使诸梵行爱敬尊重。」</p>
<p>世尊告曰：「如是如是。若长老比丘无此五法，更无餘事使诸梵行爱敬尊重，唯以老耄、头白、齿落，盛壮日衰，身曲脚戾，体重气上，柱杖而行，肌缩皮缓，皱如麻子，诸根毁熟，颜色丑恶，彼因此故，使诸梵行爱敬尊重。白淨！舍梨子比丘有此五法，汝等应当爱敬尊重。所以者何？白淨！舍梨子比丘修习禁戒，守护从解脱，又复善摄威仪礼节，见纤芥罪，常怀畏怖，受持学戒。复次，白淨！舍梨子比丘广学多闻，守持不忘，积聚博闻，所谓法者，初善、中善、竟亦善，有义有文，具足清淨，显现梵行，如是诸法，广学多闻，翫习至千，意所惟观，明见深达。复次，白淨！舍梨子比丘得四增上心，现法乐居，易不难得。复次，白淨！舍梨子比丘修行智慧，观兴衰法，得如是智，圣慧明达，分别晓了，以正尽苦。复次，白淨！舍梨子比丘诸漏已尽，无复有结，心解脱、慧解脱，于现法中自知自觉，自作证成就游，生已尽，梵行已立，所作已办，不更受有，知如真。白淨！舍梨子比丘成就此五法，汝等应共爱敬尊重。」</p>
<p>佛说如是。尊者白淨及诸比丘，闻佛所说，欢喜奉行。</p>
<p>成就戒经第二竟<span class='note-inline'>(一千七百四十六字)</span></p></div>
<div class='div-jing'><a id='mulu32' />
<p class='h3'>（二三）舍梨子相应品智经第三<span class='note-inline'>(初一日诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，牟利破群[少/兔]比丘捨戒罢道，黑齿比丘闻牟利破群[少/兔]比丘捨戒罢道，即詣尊者舍梨子所，稽首礼足，却坐一面，坐已，白曰：「尊者舍梨子！当知牟利破群[少/兔]比丘捨戒罢道。」</p>
<p>尊者舍梨子曰：「牟利破群[少/兔]比丘于此法中而爱乐耶？」</p>
<p>黑齿比丘问曰：「尊者舍梨子！于此法中而爱乐耶？」</p>
<p>尊者舍梨子答曰：「黑齿！我于此法无有疑惑。」</p>
<p>黑齿比丘即复问曰：「尊者舍梨子！于当来事复云何耶？」</p>
<p>尊者舍梨子答曰：「黑齿！我于来事亦无犹预。」</p>
<p>黑齿比丘闻如是已，即从坐起，往詣佛所，稽首作礼，却坐一面，白曰：「世尊！尊者舍梨子今自称说得智，生已尽，梵行已立，所作已办，不更受有，知如真。」</p>
<p>世尊闻已，告一比丘：「汝往舍梨子所，语：『舍梨子！世尊呼汝。』」</p>
<p>一比丘受教已，即从坐起，礼佛而去，往詣尊者舍梨子所，白曰：「世尊呼尊者舍梨子。」尊者舍梨子闻已，即往詣佛，稽首作礼，却坐一面。</p>
<p>世尊问曰：「舍梨子！汝今实自称说得智，生已尽，梵行已立，所作已办，不更受有，知如真耶？」</p>
<p>尊者舍梨子白曰：「世尊！不以此文，不以此句，我但说义。」</p>
<p>世尊告曰：「舍梨子！族姓子随其方便称说，得智者即说得智。」</p>
<p>尊者舍梨子白曰：「世尊！我向已说，不以此文，不以此句，我但说义。」</p>
<p>世尊问曰：「舍梨子！若诸梵行来问汝言：『尊者舍梨子！云何知、云何见，自称说得智，生已尽，梵行已立，所作已办，不更受有，知如真耶？』舍梨子！汝闻此已当云何答？」</p>
<p>尊者舍梨子白曰：「世尊！若诸梵行来问我言：『尊者舍梨子！云何知、云何见，自称说得智，生已尽，梵行已立，所作已办，不更受有，知如真？』世尊！我闻此已，当如是答：『诸贤！生者有因，此生因尽，知生因尽已，我自称说得智，生已尽，梵行已立，所作已办，不更受有，知如真。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，汝应如是答。所以者何？如此说者，当知是义。」</p>
<p>世尊问曰：「舍梨子！若诸梵行来问汝言：『尊者舍梨子！生者何因何缘，为从何生，以何为本？』汝闻此已，当云何答？」</p>
<p>尊者舍梨子白曰：「世尊！若诸梵行来问我言：『尊者舍梨子！生者何因何缘，为从何生，以何为本？』世尊！我闻此已，当如是答：『诸贤！生者因有缘有，从有而生，以有为本。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，汝应如是答。所以者何？如此说者，当知是义。」</p>
<p>世尊问曰：「舍梨子！若诸梵行来问汝言：『尊者舍梨子！有者何因何缘，为从何生，以何为本？』汝闻此已，当云何答？」</p>
<p>尊者舍梨子白曰：「世尊！若诸梵行来问我言：『尊者舍梨子！有者何因何缘，为从何生，以何为本？』世尊！我闻此已，当如是答：『诸贤！有者因受、缘受，从受而生，以受为本。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，应如是答。所以者何？如此说者，当知是义。」</p>
<p>世尊问曰：「舍梨子！若诸梵行来问汝言：『尊者舍梨子！受者何因何缘，为从何生，以何为本？』汝闻此已，当云何答？」</p>
<p>尊者舍梨子白曰：「世尊！若诸梵行来问我言：『尊者舍梨子！受者何因何缘，为从何生，以何为本？』世尊！我闻此已，当如是答：『诸贤！受者因爱、缘爱，从爱而生，以爱为本。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，汝应如是答。所以者何？如此说者，当知是义。」</p>
<p>世尊问曰：「舍梨子！若诸梵行来问汝言：『尊者舍梨子！云何为爱？』汝闻此已，当云何答？」</p>
<p>尊者舍梨子白曰：「世尊！若诸梵行来问我言：『尊者舍梨子！云何为爱？』世尊！我闻此已，当如是答：『诸贤！谓有三觉，乐觉、苦觉、不苦不乐觉，于中乐欲着者，是谓为爱。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，汝应如是答。所以者何？如此说者，当知是义。」</p>
<p>世尊问曰：「舍梨子！若诸梵行来问汝言：『尊者舍梨子！云何知、云何见，于三觉中无乐欲着？』汝闻此已，当云何答？」</p>
<p>尊者舍梨子白曰：「世尊！若诸梵行来问我言：『尊者舍梨子！云何知、云何见，于三觉中无乐欲着？』世尊！我闻此已，当如是答：『诸贤！谓此三觉无常法、苦法、灭法，无常法即是苦，见苦已，便于三觉无乐欲着。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，汝应如是答。所以者何？如此说者，当知是义。」</p>
<p>尔时，世尊告曰：「舍梨子！此说复有义，可得略答。舍梨子！复有何义，此说可得略答？所觉所为，即皆是苦。舍梨子！是谓复有义，此说可得略答。」</p>
<p>世尊问曰：「舍梨子！若诸梵行来问汝言：『尊者舍梨子！云何背不向自称说得智，生已尽，梵行已立，所作已办，不更受有，知如真？』」</p>
<p>尊者舍梨子白曰：「世尊！若诸梵行来问我言：『尊者舍梨子！云何背不向自称说得智，生已尽，梵行已立，所作已办，不更受有，知如真？』世尊！我闻此已，当如是答：『诸贤！我自于内背而不向则诸爱尽，无惊无怖，无疑无惑，行如是守护，如其守护已，不生不善漏。』世尊！若诸梵行来问如此，我当如是答。」</p>
<p>世尊歎曰：「善哉！善哉！舍梨子！若诸梵行来问如此，汝应如是答。所以者何？如此说者，当知是义。」</p>
<p>世尊告曰：「舍梨子！复次有义，此说可得略答。若诸结沙门所说，彼结非我有，行如是守护，如其守护已，不生不善漏。舍梨子！是谓复有义，此说可得略答。」世尊说如是已，即从坐起，入室燕坐。</p>
<p>世尊入室不久，尊者舍梨子告诸比丘：「诸贤！我始未作意，而世尊卒问此义，我作是念：『恐不能答。』诸贤！我初说一义，便为世尊之所讚可，我复作是念：『若世尊一日一夜，以异文异句问我此义者，我能为世尊一日一夜，以异文异句而答此义；若世尊二、三、四，至七日七夜，以异文异句问我此义者，我亦能为世尊二、三、四，至七日七夜，以异文异句而答此义。』」</p>
<p>黑齿比丘闻尊者舍梨子说如是已，即从坐起，疾詣佛所，白世尊曰：「世尊入室不久，尊者舍梨子所说至高，一向师子吼：『诸贤！我始未作意，而世尊卒问此义，我作是念：「恐不能答。」诸贤！我初说一义，便为世尊之所讚可，我复作是念：「若世尊一日一夜，以异文异句问我此义者，我能为世尊一日一夜，以异文异句而答此义。诸贤！若世尊二、三、四，至七日七夜，以异文异句问我此义者，我亦能为世尊二、三、四，至七日七夜，以异文异句而答此义。」』」</p>
<p>世尊告曰：「黑齿！如是，如是。若我一日一夜，以异文异句问舍梨子比丘此义者，舍梨子比丘必能为我一日一夜，以异文异句而答此义。黑齿！若我二、三、四，至七日七夜，以异文异句问舍梨子比丘此义者，舍梨子比丘亦能为我二、三、四，至七日七夜，以异文异句而答此义。所以者何？黑齿！舍梨子比丘深达法界故。」</p>
<p>佛说如是。尊者舍梨子及诸比丘，闻佛所说，欢喜奉行。</p>
<p>智经第三竟<span class='note-inline'>(一千一百六十九字)</span></p></div>
<div class='div-jing'><a id='mulu33' />
<p class='h3'>（二四）舍梨子相应品师子吼经第四<span class='note-inline'>(初一日诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊与大比丘众俱，于舍卫国而受夏坐，尊者舍梨子亦游舍卫国而受夏坐。于是，尊者舍梨子舍卫国受夏坐訖，过三月已，补治衣竟，摄衣持鉢，往詣佛所，稽首礼足，却坐一面，白曰：「世尊！我于舍卫国受夏坐訖。世尊！我欲游行人间。」</p>
<p>世尊告曰：「舍梨子！汝去，随所欲，诸未度者当令得度，诸未脱者当令得脱，诸未般涅槃者令得般涅槃。舍梨子！汝去，随所欲。」</p>
<p>于是，尊者舍梨子闻佛所说，善受善持，即从坐起，稽首佛足，绕三匝而去，还至己房，收举床座，摄衣持鉢，即便出去游行人间。</p>
<p>尊者舍梨子去后不久，有一梵行在于佛前犯相违法，白世尊曰：「今日尊者舍梨子轻慢我已，游行人间。」</p>
<p>世尊闻已，告一比丘：「汝往舍梨子所，语舍梨子：『世尊呼汝。汝去不久，有一梵行在于我前犯相违法，而作是语：「世尊！今日尊者舍梨子轻慢我已，游行人间。」』」</p>
<p>一比丘受教已，即从坐起，礼佛而去。于是，尊者阿难住世尊后执拂侍佛。</p>
<p>一比丘去后不久，尊者阿难即持户钥，遍至诸房，见诸比丘便作是语：「善哉！诸尊！速詣讲堂，今尊者舍梨子当在佛前而师子吼，若尊者舍梨子所说甚深，息中之息，妙中之妙，如是说者，诸尊及我得闻此已，当善诵习，当善受持。」彼时，诸比丘闻尊者阿难语已，悉詣讲堂。</p>
<p>尔时，一比丘往詣尊者舍梨子所，白曰：「世尊呼汝。汝去不久，有一梵行在于我前犯相违法，而作是语：『世尊！今日尊者舍梨子轻慢我已，游行人间。』」</p>
<p>于是，尊者舍梨子闻已，即从坐起，便还詣佛，稽首礼足，却坐一面。佛便告曰：「舍梨子！汝去不久，有一梵行在于我前犯相违法，而作是语：『世尊！今日尊者舍梨子轻慢我已，游行人间。』舍梨子！汝实轻慢一梵行已而游人间耶？」</p>
<p>尊者舍梨子白曰：「世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？世尊！犹截角牛，至忍温良，善调善御，从村至村，从巷至巷，所游行处，无所侵犯。世尊！我亦如是，心如截角牛，无结无怨，无恚无諍，极广甚大，无量善修，遍满一切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹旃陀罗子而截两手，其意至下，从村至村，从邑至邑，所游行处，无所侵犯。世尊！我亦如是，心如截手旃陀罗子，无结无怨，无恚无諍，极广甚大，无量善修，遍满一切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹若如地，淨与不淨，大便、小便、涕、唾悉受，地不以此而有憎爱，不羞不慙，亦不愧耻。世尊！我亦如是，心如彼地，无结无怨，无恚无諍，极广甚大，无量善修，遍满一切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹若如水，淨与不淨，大便、小便、涕、唾悉洗，水不以此而有憎爱，不羞不慙，亦不愧耻。世尊！我亦如是，心如彼水，无结无怨，无恚无諍，极广甚大，无量善修，遍满一切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹若如火，淨与不淨，大便、小便、涕、唾悉烧，火不以此而有憎爱，不羞不慙，亦不愧耻。世尊！我亦如是，心如彼火，无结无怨，无恚无諍，极广甚大，无量善修，遍满一切<span class='corr'>世间</span>成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹若如风，淨与不淨，大便、小便、涕、唾悉吹，风不以此而有憎爱，不羞不慙，亦不愧耻。世尊！我亦如是，心如彼风，无结无怨，无恚无諍，极广甚大，无量善修，遍满一切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹如扫帚，淨与不淨，大便、小便、涕、唾悉扫，帚不以此而有憎爱，不羞不慙，亦不愧耻。世尊！我亦如是，心如扫帚，无结无怨，无恚无諍，极广甚大，无量善修，遍满<span class='corr'>一</span>切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹晡旃尼，淨与不淨，大便、小便、涕、唾悉拭，晡旃尼不以此故而有憎爱，不羞不慙，亦不愧耻。世尊！我亦如是，心如晡旃尼，无结无怨，无恚无諍，极广<span class='corr'>甚</span>大，无量善修，遍满一切世间成就游。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹如膏瓶处处裂破，盛满膏已而着日中，漏遍漏津遍津。若有目人，来住一面，见此膏瓶处处裂破，盛满膏已而着日中，漏遍漏津遍津。世尊！我亦如是，常观此身九孔不淨，漏遍漏津遍津。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？</p>
<p>「世尊！犹如有一自喜年少，沐浴澡洗，熏以涂香，着白淨衣，瓔珞自严，剃鬚治髮，头冠华鬘，若以三尸，死蛇、死狗及以死人，青瘀膖胀，极臭烂坏，不淨流漫，繫着咽颈，彼怀羞慙，极恶秽之。世尊！我亦如是，常观此身臭处不淨，心怀羞慙，极恶秽之。世尊！若无身身念者，彼便轻慢于一梵行而游人间。世尊！我善有身身念，我当云何轻慢一梵行而游人间？」</p>
<p>于是，彼比丘即从坐起，稽首佛足，白世尊曰：「悔过，世尊！自首，善逝！如愚如痴，如不定，如不善。所以者何？谓我以虚妄言诬谤清淨梵行舍梨子比丘。世尊！我今悔过，愿为受之，见已发露，后不更作。」</p>
<p>世尊告曰：「如是。比丘！汝实如愚如痴，如不定，如不善。所以者何？谓汝以虚妄言空无真实，诬谤清淨梵行舍梨子比丘。汝能悔过，见已发露，后不更作。若有悔过，见已发露，后不更作者，如是长养于圣法、律则不衰退。」</p>
<p>于是，佛告尊者舍梨子：「汝速受彼痴人悔过，莫令彼比丘即于汝前头破七分。」</p>
<p>尊者舍梨子即为哀愍彼比丘故，便受悔过。</p>
<p>佛说如是。尊者舍<span class='corr'>梨</span>子及诸比丘，闻佛所说，欢喜奉行。</p>
<p>师子吼经第四竟<span class='note-inline'>(千九百七十七字)</span></p></div>
<div class='div-jing'><a id='mulu34' />
<p class='h3'>（二五）舍梨子相应品水喻经第五<span class='note-inline'>(初一日诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，尊者舍梨子告诸比丘：「诸贤！我今为汝说五除恼法。諦听，諦听！善思念之。」彼诸比丘受教而听。</p>
<p>尊者舍梨子言：「云何为五？诸贤！或有一人身不淨行，口淨行，若慧者见，设生恚恼，应当除之。复次。诸贤！或有一人口不淨行，身淨行，若慧者见，设生恚恼，应当除之。复次。诸贤！或有一人身不淨行，口不淨行，心少有淨，若慧者见，设生恚恼，应当除之。复次。诸贤！或有一人身不淨行，口、意不淨行，若慧者见，设生恚恼，应当除之。复次。诸贤！或有一人身淨行，口、意淨行，若慧者见，设生恚恼，应当除之。</p>
<p>「诸贤！或有一人身不淨行，口淨行，若慧者见，设生恚恼，当云何<span class='corr'>除</span>？诸贤！犹如阿练若比丘持粪扫衣，见粪聚中所弃弊衣，或大便污，或小便、涕、唾及餘不淨之所染污，见已，左手执之，右手舒张，若非大便、小便、涕、唾及餘不淨之所污处，又不穿者，便裂取之。如是，诸贤！或有一人身不淨行，口淨行，莫念彼身不淨行也，但当念彼口之淨行，若慧者见，设生恚恼，应如是除。</p>
<p>「诸贤！或有一人口不淨行，身淨行，若慧者见，设生恚恼，当云何除？诸贤！犹村外不远，有深水池，<span class='corr'>藳</span>草所覆，若有人来，热极烦闷，飢渴顿乏，风热所逼，彼至池已，脱衣置岸，便入池中，两手披<span class='corr'>藳</span>，恣意快浴，除热烦闷，飢渴顿乏。如是，诸贤！或有一人口不淨行，身有淨行，莫念彼口不淨行，但当念彼身之淨行，若慧者见，设生恚恼，应如是除。</p>
<p>「诸贤！或有一人身不淨行，口不淨行，心少有淨，若慧者见，设生恚恼，当云何除？诸贤！犹四衢道，有牛迹水。若有人来，热极烦闷，飢渴顿乏，风热所逼，彼作是念：『此四衢道牛迹少水，我若以手、以叶取者，则扰浑浊，不得除我热极烦闷、飢渴顿乏。我宁可跪，手膝拍地，以口饮水。』彼即长跪，手膝拍地，以口饮水，彼即得除热极烦闷、飢渴顿乏。如是，诸贤！或有一人身不淨行，口不淨行，心少有淨，莫得念彼身不淨行，口不淨行，但当念彼心少有淨。诸贤！若慧者见，设生恚恼，应如是除。</p>
<p>「诸贤！或有一人身不淨行，口、意不淨行，若慧者见，设生恚恼，当云何除？诸贤！犹如有人远涉长路，中道得病，极困委顿，独无伴侣，后村转远，而前村未至。若有人来住一面，见此行人远涉长路，中道得病，极困委顿，独无伴侣，后村转远，而前村未至，彼若得侍人，从逈野中，将至村邑，与妙汤药，餔养美食，好瞻视者，如是此人病必得差，谓彼人于此病人，极有哀愍慈念之心。如是，诸贤！或有一人身不淨行，口、意不淨行，若慧者见，便作是念：『此贤身不淨行，口、意不淨行，莫令此贤因身不淨行，口、意不淨行，身坏命终，趣至恶处，生地狱中。若此贤得善知识者，捨身不淨行，修身淨行，捨口、意不淨行，修口、意淨行。如是，此贤因身淨行，口、意淨行，身坏命终，必至善处，乃生天上。』谓彼贤为此贤极有哀愍慈念之心，若慧者见，设生恚恼，应如是除。</p>
<p>「诸贤！或有一人身淨行，口、意淨行，若慧者见，设生恚恼，当云何除？诸贤！犹村外不远，有好池水，既清且美，其渊平满，翠草被岸，华树四周，若有人来，热极烦闷，飢渴顿乏，风热所逼，彼至池已，脱衣置岸，便入池中，恣意快浴，除热烦闷、飢渴顿乏。如是，诸贤！或有一人身淨行，口、意淨行，常当念彼身之淨行，口、意淨行，若慧者见，设生恚恼，应如是除。诸贤！我向所说五除恼法者，因此故说。」</p>
<p>尊者舍梨子所说如是。诸比丘闻已，欢喜奉行。</p>
<p>水喻经第五竟<span class='note-inline'>(千一百一字)</span></p>
<p class='juan'>中阿含经卷第五<span class='note-inline'>(七千一百七十四字)</span><span class='note-inline'>(初一日诵)</span></p></div></div></div>
</div><!-- end of div[@id='body'] -->
</body></html>
