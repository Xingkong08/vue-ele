<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu284' />中阿含经卷第五十六</p><p class="byline">东晋罽宾三藏瞿昙僧伽提婆译</p>
<div class='div-jing'><a id='mulu285' />
<p class='h3'>（二〇四）晡利多品罗摩经第三<span class='note-inline'>(第五后诵)</span></p>
<p>我闻如是：</p>
<p>一时，佛游舍卫国，在于东园鹿子母堂。</p>
<p>尔时，世尊则于晡时从燕坐起，堂上来下，告尊者阿难：「我今共汝至阿夷罗婆提河浴。」</p>
<p>尊者阿难白曰：「唯然。」</p>
<p>尊者阿难执持户钥，遍詣诸屋而彷徉，见诸比丘，便作是说：「诸贤！可共詣梵志罗摩家。」诸比丘闻已，便共往詣梵志罗摩家。世尊将尊者阿难往至阿夷罗婆提河，脱衣岸上，便入水浴，浴已还出，拭体着衣。</p>
<p>尔时，尊者阿难立世尊后，执扇扇佛。于是，尊者阿难叉手向佛，白曰：「世尊！梵志罗摩家极好整顿，甚可爱乐，唯愿世尊以慈愍故，往至梵志罗摩家。」世尊为尊者阿难默然而受。于是世尊将尊者阿难往至梵志罗摩家。</p>
<p>尔时，梵志罗摩家，众多比丘集坐说法，佛住门外，待诸比丘说法訖竟。众多比丘寻说法訖，默然而住。世尊知已，謦欬敲门，诸比丘闻，即往开门，世尊便入梵志罗摩家，于比丘众前敷座而坐，问曰：「诸比丘向说何等？以何事故集坐在此？」</p>
<p>时，诸比丘答曰：「世尊！向者说法，以此法事集坐在此。」</p>
<p>世尊歎曰：「善哉！善哉！比丘集坐当行二事：一曰说法，二曰默然。所以者何？我亦为汝说法，諦听，諦听，善思念之。」</p>
<p>时，诸比丘白曰：「唯然。当受教听。」</p>
<p>佛言：「有二种求，一曰圣求，二曰非圣求。云何非圣求？有一实病法、求病法，实老法、死法、愁忧慼法，实秽污法、求秽污法。云何实病法求病法？云何病法耶？儿子、兄弟是病法也。象马、牛羊、奴婢、钱财、珍宝、米穀是病害法，众生于中触染贪着，憍慠受入，不见灾患，不见出要，而取用之。云何老法、死法、愁忧慼法，秽污法耶？儿子、兄弟是秽污法，象马、牛羊、奴婢、钱财、珍宝、米穀是秽法害法，众生于中染触贪着，憍慠受入，不见灾患，不见出要，而取用之。彼人欲求无病无上安隐涅槃，得无病无上安隐涅槃者，终无是处。求无老、无死、无愁忧慼，无秽污无上安隐涅槃，得无老、无死、无愁忧慼、无秽污无上安隐涅槃者，终无是处。是谓非圣求。</p>
<p>「云何圣求耶？有一作是念：『我自实病法，无辜求病法，我自实老法、死法，愁忧慼法，秽污法，无辜求秽污法。我今宁可求无病无上安隐涅槃，求无老、无死，无愁忧慼，无秽污法无上安隐涅槃。』彼人便求无病无上安隐涅槃，得无病无上安隐涅槃者，必有是处。求无老、无死，无愁忧慼，无秽污无上安隐涅槃，得无老、无死，无愁忧慼，无秽污无上安隐涅槃者，必有是处。</p>
<p>「我本未觉无上正尽觉时，亦如是念：『我自实病法，无辜求病法，我自实老法、死法，愁忧慼法，秽污法，无辜求秽污法，我今宁可求无病无上安隐涅槃，求无老、无死、无愁忧慼，无秽污无上安隐涅槃耶？』我时年少童子，清淨青髮，盛年年二十九，尔时极多乐戏，庄饰游行。我于尔时，父母啼哭，诸亲不乐，我剃除鬚髮，着袈裟衣，至信、捨家、无家、学道，护身命清淨，护口、意命清淨。我成就此戒身已，欲求无病无上安隐涅槃，无老、无死、无愁忧慼，无秽污无上安隐涅槃故，<span class='corr'>便</span>往阿罗罗伽罗摩所，问曰：『阿罗罗！我欲于汝法行梵行，为可尔不？』阿罗罗答我曰：『贤者！我无不可，汝欲行便行。』我复问曰：『阿罗罗！云何汝此法自知自觉自作证耶？』阿罗罗答我曰：『贤者！我度一切识处，得无所有处成就游。是故我法自知自觉自作证。』</p>
<p>「我复作是念：『不但阿罗罗独有此信，我亦有此信，不但阿罗罗独有此精进，我亦有此精进，不但阿罗罗独有此慧，我亦有此慧。阿罗罗于此法自知自觉自作证。』我欲证此法故，便独住远离、空安靖处，心无放逸，修行精勤。我独住远离、空安靖处，心无放逸，修行精勤已，不久得证彼法。证彼法已，复往詣阿罗罗加罗摩所，问曰：『阿罗罗！此法自知自觉自作证，谓度一切无量识处，得无所有处成就游耶？』阿罗罗伽罗摩答我曰：『贤者！我是法自知自觉自作证，谓度无量识处，得无所有处成就游。』阿罗罗伽罗摩复语我曰：『贤者！是为如我此法作证，汝亦然，如汝此法作证，我亦然。贤者！汝来共领此众。』是为阿罗罗伽罗摩师处，我与同等，最上恭敬、最上供养、最上欢喜。</p>
<p>「我复作是念：『此法不趣智，不趣觉，不趣涅槃，我今宁可捨此法，更求无病无上安隐涅槃，求无老、无死、无愁忧慼、无秽污无上安隐涅槃。』我即捨此法，便求无病无上安隐涅槃，求无老、无死、无愁忧慼、无秽污无上安隐涅槃已，往詣欝陀罗罗摩子所，问曰：『欝陀罗！我欲于汝法中学，为可尔不？』欝陀罗罗摩子答我曰：『贤者！我无不可，汝欲学便学。』我复问曰：『欝陀罗！汝罗摩子，自知自觉自作证何等法耶？』欝陀罗罗摩子答我曰：『贤者！度一切无所有处，得非有想非无想处成就游。贤者！我父罗摩自知自觉自作证，谓此法也。』」</p>
<p>「我复作是念：『不但罗摩独有此信，我亦有此信。不但罗摩独有此精进，我亦有此精进。不但罗摩独有此慧，我亦有此慧。罗摩自知自觉自作证此法，我何故不得自知自觉自作证此法耶？』我欲证此法故，便独住远离、空安靖处，心无放逸，修行精勤。我独住远离、空安靖处，心无放逸，修行精勤已，不久得证彼法。证彼法已，复往欝陀罗罗摩子所，问曰：『欝陀罗！汝父罗摩，是法自知自觉自作证，谓度一切无所有处，得非有想非无想处成就游耶？』欝陀罗罗摩子答我曰：『贤者！我父罗摩，是法自知自觉自作证，谓度一切无所有处，得非有想非无想处成就游。』欝陀罗复语我曰：『如我父罗摩此法作证，汝亦然，如汝此法作证，我父亦然。贤者！汝来共领此众。』欝陀罗罗摩子同师处，我亦如师，最上恭敬、最上供养、最上欢喜。</p>
<p>「我复作是念：『此法不趣智，不趣觉，不趣涅槃，我今宁可捨此法，更求无病无上安隐涅槃，求无老、无死、无愁忧慼、无秽污无上安隐涅槃。』我即捨此法，便求无病无上安隐涅槃，求无老、无死、无愁忧慼、无秽污无上安隐涅槃已，往象顶山南，欝鞞罗梵志村，名曰斯那。于彼中地至可爱乐，山林欝茂，尼连禪河清流盈岸。我见彼已，便作是念：『此地至可爱乐，山林欝茂，尼连禪河清流盈岸，若族姓子欲有学者，可于中学，我亦当学，我今宁可于此中学。』即便持草往詣觉树，到已布下敷尼师檀，结跏趺坐，要不解坐，至得漏尽，我便不解坐，至得漏尽。我求无病无上安隐涅槃，便得无病无上安隐涅槃。求无老、无死、无愁忧慼、无秽污无上安隐涅槃，便得无老、无死、无愁忧慼、无秽污无上安隐涅槃。生知生见，定道品法，生已尽，梵行已立，所作已办，不更受有，知如真。</p>
<p>「我初觉无上正尽觉已，便作是念：『我当为谁先说法耶？』我复作是念：『我今宁可为阿罗罗加摩先说法耶？』尔时有天，住虚空中，而语我曰：『大仙人！当知阿罗罗加摩彼命终来至今七日。』我亦自知阿罗罗加摩其命终来得今七日。我复作是念：『阿罗罗加摩！彼人长衰不闻此法，若闻此者，速知法次法。』</p>
<p>「我初觉无上正尽觉已，作如是念：『我当为谁先说法耶？』我复作是念：『我今宁可为欝陀罗罗摩子先说法耶？』天复住空，而语我曰：『大仙人！当知欝陀罗罗摩子命终已来二七日也。』我亦自知欝陀罗罗摩子命终已来二七日也。我复作是念：『欝陀罗罗摩子！彼人长衰不闻此法，若闻法者，速知法次法。』</p>
<p>「我初觉无上正尽觉已，作如是念：『我当为谁先说法耶？』我复作是念：『昔五比丘为我执劳，多所饶益，我苦行时，彼五比丘承事于我，我今宁可为五比丘先说法耶？』我复作是念：『昔五比丘今在何处？』我以清淨天眼出过于人，见五比丘在波罗<span class='corr'></span>[木*奈]仙人住处鹿野园中，我随住觉树下，摄衣持鉢，往波罗[木*奈]加尸都邑。尔时，异学优陀遥见我来，而语我曰：『贤者瞿昙！诸根清淨，形色极妙，面光照耀。贤者瞿昙！师为是谁？从谁学道？为信谁法？』我于尔时即为优陀说偈答曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我最上最胜，</div>
<div class="lg-cell">不着一切法，</div>
</div>
<!-- end of lg-row -->
<div class="lg-row">
<div class="lg-cell">诸爱尽解脱，</div>
<div class="lg-cell">自觉谁称师。</div>
</div>
<!-- end of lg-row -->
<div class="lg-row">
<div class="lg-cell">无等无有胜，</div>
<div class="lg-cell">自觉无上觉，</div>
</div>
<!-- end of lg-row -->
<div class="lg-row">
<div class="lg-cell">如来天人师，</div>
<div class="lg-cell">普知成就力。』</div>
</div><!-- end of lg --></div>
<p>「优陀问我曰：『贤者瞿昙！自称胜耶？』我复以偈而答彼曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『胜者如是有，</div>
<div class="lg-cell">谓得诸漏尽，</div>
</div>
<!-- end of lg-row -->
<div class="lg-row">
<div class="lg-cell">我害诸恶法，</div>
<div class="lg-cell">优陀故我胜。』</div>
</div><!-- end of lg --></div>
<p>「优陀复问我曰：『贤者瞿昙！欲至何处？』我时以偈而答彼曰：</p>
<div class="lg" style="margin-left:2em;">
<div class="lg-row">
<div class="lg-cell" style="text-indent:-2em">「『我至波罗[木*奈]，</div>
<div class="lg-cell">击妙甘露鼓，</div>
</div>
<!-- end of lg-row -->
<div class="lg-row">
<div class="lg-cell">转无上法轮，</div>
<div class="lg-cell">世所未曾转。』</div>
</div><!-- end of lg --></div>
<p>「优陀语我曰：『贤者瞿昙！或可有是。』如是语已，即彼邪道经便还去，我自往至仙人住处鹿野园中。时，五比丘遥见我来，各相约勅而立制曰：『诸贤！当知此沙门瞿昙来，多欲多求，食妙饮食，好粳粮饭，及[麸-夫+少]酥蜜，麻油涂体，今复来至，汝等但坐，慎莫起迎，亦莫作礼，豫留一座，莫请令坐。到已语曰：「卿！欲坐者，自随所欲。」』我时往至五比丘所。时，五比丘于我不堪极妙威德，即从坐起，有持衣鉢者，有敷床者，有取水者，欲洗足者，我作是念：『此愚痴人！何无牢固？自立制度还违本要。』我知彼已，坐五比丘所敷之座。</p>
<p>「时，五比丘呼我姓字，及卿于我。我语彼曰：『五比丘！我如来、无所着、正尽觉，汝等莫称我本姓字，亦莫卿我。所以者何？我求无病无上安隐涅槃，得无病无上安隐涅槃。我求无老、无死、无愁忧慼、无秽污无上安隐涅槃，得无老、无死、无愁忧慼、无秽污无上安隐涅槃。生知生见，定道品法，生已尽，梵行已立，所作已<span class='corr'>办</span>，不更受有，知如真。』彼语我曰：『卿瞿昙！本如是行，如是道迹，如是苦行，尚不能得人上法差降圣知圣见，况复今日多欲多求，食妙饮食，好粳粮饭，及[麸-夫+少]酥蜜，麻油涂体耶？』我复语曰：『五比丘！汝等本时见我如是诸根清淨，光明照耀耶？』时，五比丘复答我曰：『本不见卿诸根清淨，光明照耀。卿瞿昙！今诸根清淨，形色极妙，面光照耀。』</p>
<p>「我于尔时即告彼曰：『五比丘！当知有二边行，诸为道者所不当学：一曰着欲乐下贱业，凡人所行；二曰自烦自苦，非贤圣求法，无义相应。五比丘！捨此二边，有取中道，成明成智，成就于定，而得自在，趣智趣觉，趣于涅槃，谓八正道，正见乃至正定，是谓为八。』意欲随顺教五比丘，教化二人，三人乞食，三人持食来，足六人食；教化三人，二人乞食，二人持食来，足六人食。我如是教，如是化彼，求无病无上安隐涅槃，得无病无上安隐涅槃。求无老、无死、无愁忧慼、无秽污无上安隐涅槃，得无老、无死、无愁忧慼、无秽污无上安隐涅槃。生知生见，定道品法，生已尽，梵行已立，所作已<span class='corr'>办</span>，不更受有，知如真。</p>
<p>「于是，世尊复告彼曰：『五比丘！有五欲功德可爱、可乐、可意所念，善欲相应。云何为五？眼知色，耳知声，鼻知香，舌知味，身知触。五比丘！愚痴凡夫而不多闻，不见善友，不知圣法，不御圣法，彼触染贪着，憍慠受入，不见灾患，不见出要，而取用之。当知彼随弊魔，自作弊魔，堕弊魔手，为魔网缠，魔羂所缠，不脱<span class='corr'>魔</span>缠。五比丘！犹如野鹿，为缠所缠，当知彼随猎师，自作猎师，堕猎师手，为猎师网缠，猎师来已，不能得脱。如是，五比丘！愚痴凡夫而不多闻，不见善友，不知圣法，不御圣法。彼于此五欲功德触染贪着，憍慠受入，不见灾患，不见出要，而取用之。当知彼随弊魔，自作弊魔，堕弊魔手，为魔网缠，魔缠所缠，不脱魔缠。</p>
<p>「『五比丘！多闻圣弟子见善知识，而知圣法，又御圣法，彼于此五欲功德，不触、不染、不贪、不着，亦不憍慠、不受入，见灾患，见出要，而取用之。当知彼不随弊魔，不自作魔，不堕魔手，不为魔网所缠，不为魔缠所缠，便解脱魔缠。五比丘！犹如野鹿得脱于缠，当知彼不随猎师，不自在猎师，不堕猎师手，不为猎师网所缠，猎师来已，则能得脱。如是，五比丘！多闻圣弟子见善知识而知圣法，又御圣法，彼于此五欲功德，不触、不染、不贪、不着，亦不见憍慠、不受入，见灾患，见出要，而取用之。当知彼不随弊魔，不自在魔，不堕魔手，不为魔网所缠，不为魔缠所缠，便解脱魔缠。</p>
<p>「『五比丘！若时如来出兴于世，无所着、等正觉、明行成为、善逝、世间解、无上士、道法御、天人师，号佛、众祐，彼断，乃至五盖、心秽、慧羸，离欲、离恶不善之法，至得第四禪成就游。彼如是定心清淨，无秽无烦，柔软善住，得不动心，修学漏尽智通作证。彼知此苦如真，知此苦习、知此苦灭、知此苦灭道如真。知此漏如真，知此漏习、知此漏灭、知此漏灭道如真。彼如是知、如是见，欲漏心解脱，有漏、无明漏心解脱。解脱已便知解脱，生已尽，梵行已立，所作已办，不更受有，知如真。彼于尔时自在行，自在住、自在坐、自在卧。所以者何？彼自见无量恶不善法尽。是故彼自在行、自在住、自在坐、自在卧。</p>
<p>「『五比丘！犹如无事无人民处，彼有野鹿，自在行、自在住、自在伏、自在卧。所以者何？彼野鹿不在猎师境界。是故自在行、自在住、自在伏、自在卧。如是，五比丘！比丘漏尽得无漏，心解脱、慧解脱，自知自觉自作证成就游，生已尽，梵行已立，所作已办，不更受有，知如真。彼于尔时自在行、自在住、自在坐、自在卧。所以者何？彼自见无量恶不善法尽。是故彼自在行、自在住、自在坐、自在卧。五比丘！是说无餘解脱，是说无病无上安隐涅槃，是说无老、无死、无愁忧慼、无秽污无上安隐涅槃。』」</p>
<p>佛说如是。尊者阿难及诸比丘，闻佛所说，欢喜奉行。</p>
<p>罗摩经第三竟<span class='note-inline'>(四千一百二十一字)</span></p></div>
<div class='div-jing'><a id='mulu286' />
<p class='h3'>（二〇五）中阿含晡利多品五下分结经第四<span class='note-inline'>(第五后诵)</span></p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「我曾说五下分结，汝等受持耶？」诸比丘默然不答。</p>
<p>世尊复再三告诸比丘：「我曾说五下分结，汝等受持耶？」诸比丘亦再三默然不答。</p>
<p>尔时，尊者鬘童子在彼众中。于是，尊者鬘童子即从坐起，偏袒着衣，叉手向佛，白曰：「世尊曾说五下分结，我受持之。」</p>
<p>世尊问曰：「鬘童子！我曾说五下分结，汝受持耶？」</p>
<p>尊者鬘童子答曰：「世尊曾说初下分结，是我受持，欲、恚、身见、戒取、疑，世尊说第五下分结，是我受持。」</p>
<p>世尊訶曰：「鬘童子！汝云何受持我说五下分结？鬘童子！汝从何口受持我说五下分结耶？鬘童子！非为众多异学来，以婴孩童子责数喻詰责汝耶？鬘童子！婴孩幼小，柔软仰眠，意无欲想，况复欲心缠住耶？然彼性使故，说欲使。鬘童子！婴孩幼小，柔软仰眠，无众生想，况复恚心缠住耶？然彼性使故，说恚使。鬘童子！婴孩幼小，柔软仰眠，无自身想，况复身见心缠住耶？然彼性使故，说身见使。鬘童子！婴孩幼小，柔软仰眠，无有戒想，况复戒取心缠住耶？然彼性使故，说戒取使。鬘童子！婴孩幼小，柔软仰眠，无有法想，况复疑心缠住耶？然彼性使故，说疑使。鬘童子！非为众多异学来，以此婴孩童子责数喻詰责汝耶？」于是，尊者鬘童子为世尊面訶责已，内怀忧慼，低头默然，失辩无言，如有所伺。</p>
<p>彼时，世尊面前訶责鬘童子已，默然而住。尔时，尊者阿难立世尊后，执扇扇佛。于是，尊者阿难叉手向佛，白曰：「世尊！今正是时。善逝！今正是时。若世尊为诸比丘说五下分结者，诸比丘从世尊闻已，善受善持。」</p>
<p>世尊告曰：「阿难！諦听，善思念之。」</p>
<p>尊者阿难白曰：「唯然。当受教听。」</p>
<p>佛言：「阿难！或有一为欲所缠，欲心生已，不知捨如真，彼不知捨如真已，欲转熾盛，不可制除，是下分结。阿难！或有一为恚所缠，恚心生已，不知捨如真，彼不知捨如真已，恚转熾盛，不可制除，是下分结。阿难！或有一为身见所缠，身见心生已，不知捨如真，彼不知捨如真已，身见转盛，不可制除，是下分结。阿难！或有一为戒取所缠，戒取心生已，不知捨如真，彼不知捨如真已，戒取转盛，不可制除，是下分结。阿难！或有一为疑所缠，疑心生已，不知捨如真，彼不知捨如真已，疑转熾盛，不可制除，是下分结。</p>
<p>「阿难！若依道、依迹，断五下分结；彼不依此道、不依此迹，断五下分结者，终无是处。阿难！犹如有人欲得求实，为求实故，持斧入林，彼人见树成就根、茎、枝、叶及实，彼人不截根、茎，得实归者，终无是处。如是。阿难！若依道、依迹，断五下分结；不依此道、不依此迹，断五下分结者，终无是处。阿难！若依道、依迹，断五下分结，彼依此道、依此迹，断五下分结者，必有是处。阿难！犹如有人欲得求实，为求实故，持斧入林，彼人见树成就根、茎、枝、叶及实，彼人截根、茎，得实归者，必有是处。如是。阿难！若依道、依迹，断五下分结，依此道、依此迹，断五下分结者，必有是处。</p>
<p>「阿难！依何道、依何迹，断五下分结？阿难！或有一不为欲所缠，若生欲缠，即知捨如真，彼知捨如真已，彼欲缠便灭。阿难！或有一不为恚所缠，若生恚缠，即知捨如真，彼知捨如真已，彼恚缠便灭。阿难！或有一不为身见所缠，若生身见缠，即知捨如真，彼知捨如真已，彼身见缠便灭。阿难！或有一不为戒取所缠，若生戒取缠，即知捨如真，彼知捨如真已，彼戒取便灭。阿难！或有一不为疑所缠，若生疑缠，即知捨如真，彼知捨如真已，彼疑缠便灭。阿难！依此道、依此迹，断五下分结。</p>
<p>「阿难！犹恒伽河，其水溢岸。若有人来彼岸，有事欲得度河，彼作是念：『此恒伽河，其水溢岸，我于彼岸有事欲度，身无有力令我安隐浮至彼岸。』阿难！当知彼人无力。如是，阿难！若有人觉、灭、涅槃，其心不向而不清淨，不住解脱。阿难！当知此人如彼羸人无有力也。阿难！犹恒伽河，其水溢岸。若有人来彼岸，有事欲得度河，彼作是念：『此恒伽河，其水溢岸，我于彼岸有事欲度，身今有力令我安隐浮至彼岸。』阿难！当知彼人有力。如是，阿难！若有人觉、灭、涅槃，心向清淨而住解脱。阿难！当知此人如彼力人。</p>
<p>「阿难！犹如山水，甚深极广，长流驶疾，多有所漂，其中无船，亦无桥梁。或有人来彼岸，有事则便求度，彼求度时而作是念：『今此山水甚深极广，长流驶疾，多有所漂，其中无船，亦无桥梁而可度者。我于彼岸有事欲度，当以何方便令我安隐至彼岸耶？』复作是念：『我今宁可于此岸边收聚草木，缚作椑栰，乘之而度。』彼便岸边收聚草木，缚作椑栰，乘之而度，安隐至彼。如是，阿难！若有比丘攀缘厌离，依于厌离，住于厌离，止息身恶故，心入离、定故，离欲、离恶不善之法，有觉、有观，离生喜、乐，得初禪成就游。彼依此处，观觉兴衰，彼依此处，观觉兴衰已，住彼必得漏尽，设住彼不得漏尽者，必当昇进得止息处。</p>
<p>「云何昇进得止息处？彼觉、观已息，内靖、一心，无觉、无观，定生喜、乐，得第二禪成就游。彼依此处，观觉兴衰，彼依此处，观觉兴衰已，住彼必得漏尽，设住彼不得漏尽者，必当昇进得止息处。云何昇进得止息处？彼离于喜欲，捨无求游，正念正智而身觉乐。谓圣所说，圣所捨、念、乐住、<span class='corr'>空</span>，得第三禪成就游。彼依此处，观觉兴衰，彼依此处，观觉兴衰已，住彼必得漏尽，设住彼不得漏尽者，必当昇进得止息处。云何昇进得止息处？彼乐灭、苦灭，喜、忧本已灭，不苦不乐、捨、念、清淨，得第四禪成就游。彼依此处，观觉兴衰，彼依此处，观觉兴衰已，住彼必得漏尽，设住彼不得漏尽者，必当昇进得止息处。</p>
<p>「云何昇进得止息处？彼度一切色想，灭有碍想，不念若干想，无量空，是无量处成就游，彼依此处，观觉兴衰，彼依此处、观觉兴衰已，住彼必得漏尽，设住彼不得漏尽者，必当昇进得止息处。云何昇进得止息处？彼度一切无量空处，无量识，是无量识处成就游。彼依此处，观觉兴衰，彼依此处，观觉兴衰已，住彼必得漏尽，设住彼不得漏尽者，必当昇进得止息处。云何昇进得止息处？彼度一切无量识处，无所有，<span class='corr'>是</span>无所有处成就游。彼若有所觉，或乐或苦，或不苦不乐。彼观此觉无常，观兴衰、观无欲、观灭、观断、观捨。彼如是观此觉无常，观兴衰、观无欲、观灭、观断、观捨已，便不受此世，不受此世已，便不恐怖，因不恐怖，便般涅槃，生已尽，梵行已立，所作已办，不更受有，知如真。</p>
<p>「犹去村不远，有大芭蕉，若人持斧破芭蕉树，破作片，破为十分，或作百分。破为十分，或作百分已，便擗叶叶，不见彼节，况复实耶？阿难！如是比丘若有所觉，或乐或苦，或不苦不乐，彼观此觉无常，观兴衰、观无欲、观灭、观断、观捨。彼如是观此觉无常，观兴衰、观无欲、观灭、观断、观捨已，便不受此世，不受此世已，便不恐怖，因不恐怖已，便般涅槃，生已尽，梵行已立，所作已办，不更受有，知如真。」</p>
<p>于是，尊者阿难叉手向佛，白曰：「世尊！甚奇！甚特！世尊为诸比丘依依立依，说捨离漏，说过度漏，然诸比丘不速得无上，谓毕究竟尽。」</p>
<p>世尊告曰：「如是。阿难！如是。阿难！甚奇！甚特！我为诸比丘依依立依，说捨离漏，说过度漏，然诸比丘不速得无上，谓毕究竟尽。所以者何？人有胜如故，修道便有精麤，修道有精麤故，人便有胜如。阿难！是故我说人有胜如。」</p>
<p>佛说如是。尊者阿难及诸比丘，闻佛所说，欢喜奉行。</p>
<p>五下分结经第四竟<span class='note-inline'>(二千三百二十六字)</span></p></div>
<div class='div-jing'><a id='mulu287' />
<p class='h3'>（二〇六）中阿含晡利多品心秽经第五</p>
<p>我闻如是：</p>
<p>一时，佛游舍卫国，在胜林给孤独园。</p>
<p>尔时，世尊告诸比丘：「若比丘、比丘尼不拔心中五秽，不解心中五缚者，是为比丘、比丘尼说必退法。云何不拔心中五秽？或有一疑世尊，犹豫、不开意、不解意、意不靖。若有一疑世尊，犹豫、不开意、不解意、意不靖者，是谓不拔第一心秽，谓于世尊也，如是法、戒、教。若有诸梵行，世尊所称誉，彼便责数、轻易、触嬈、侵害，不开意、不解意、意不靖，是谓第五不拔心中秽，谓于梵行也。</p>
<p>「云何不解心中五缚？或有一身不离染、不离欲、不离爱、不离渴。若有身不离染、不离欲、不离爱、不离渴者，彼心不趣向，不靖、不住、不解，自方便断燕坐。若有此心不趣向，不靖、不住、不解，自方便断燕坐者，是谓第一不解心缚，谓身也。复次，于欲不离染、不离欲、不离爱、不离渴。若有于欲不离染、不离欲、不离爱、不离渴者，彼心不趣向，不靖、不住、不解，自方便断燕坐。若有此心不趣向，不靖、不住、不解，自方便断燕坐者，是谓第二不解心缚，谓欲也。</p>
<p>「复次，有一所说圣义相应，柔软无疑盖，谓说戒、说定、说慧、说解脱、说解脱知见、说损、说不聚会、说少欲、说知足、说断、说无欲、说灭、说燕坐、说缘起，如是比丘，沙门所说者，彼心不趣向，不靖、不住、不解，自方便断燕坐。若有此心不趣向，不靖、不住、不解，自方便断燕坐者，是谓第三不解心缚，谓说也。复次，数道俗共会，调乱、憍慠、不学问。若有数道俗共会，调乱、憍慠、不学问者，彼心不趣向、不靖、不住、不解，自方便断燕坐。若此心不趣向，不靖、不住、不解，自方便断燕坐者，是谓第四不解心缚，谓聚<span class='corr'>会</span>也。</p>
<p>「复次，少有所得故，于其中间住，不复求昇进。若有少所得故，于其中间住，不复求昇进者，彼心不趣向，不靖、不住、不解，自方便断燕坐。若此心不趣向，不靖、不住、不解，自方便断燕坐者，是谓第五不解心缚，谓昇进也。若有比丘、比丘尼不拔此心中五秽，及不解此心中五缚者，是谓比丘、比丘尼必退法也。若有比丘、比丘尼善拔心中五秽，善解心中五缚者，是谓比丘、比丘尼清淨法。</p>
<p>「云何善拔心中五秽？或有一不疑世尊，不犹豫、开意、意解、意靖。若有不疑世尊，不犹豫、开意、意解、意靖者，是谓第一善拔心中秽，谓于世尊也，如是法、戒、教。若有梵行，世尊所称誉，彼不责数、不轻易、不触嬈、不侵害，开意、意解、意靖，是谓第五善拔心中秽，谓于梵行也。</p>
<p>「云何解心中五缚？或有一身离染、离欲、离爱、离渴。若有身离染、离欲、离爱、离渴者，彼心趣向，靖、住、解，自方便断燕坐。若有此心趣向，靖、住、解，自方便断燕坐者，是谓第一解心中缚，谓身也。复次，于欲离染、离欲、离爱、离渴。若有于欲离染、离欲、离爱、离渴者，彼心趣向，靖、住、解，自方便断燕坐。若有此心趣向，靖、住、解，自方便断燕坐者，是谓第二解心中缚，谓欲也。</p>
<p>「复次，有一所说，圣义相应，柔软无疑葢，谓说戒、说定、说慧、说解脱、说解脱知见、说损、说不聚会、说少欲、说知足、说断、说无欲、说灭、说燕坐、说缘起，如是比丘，沙门所说者，彼心趣向，靖、住、解，自方便断燕坐。若有此心趣向，靖、住、解，自方便断燕坐者，是谓第三解心中缚，谓说也。复次，不数道俗共会，不调乱、不憍慠学问。若有不数道俗共会，不调乱、不憍慠学问者，彼心趣向，靖、住、解，自方便断燕坐。若有此心趣向，靖、住、解，自方便断燕坐者，是谓第四解心中缚，谓不聚会也。</p>
<p>「复次，少有所得故，于其中间不住，复求昇进。若有少所得故，于其中间不住，复求昇进者，彼心趣向，靖、住、解，自方便断燕坐。若此心趣向，靖、住、解，自方便断燕坐者，是谓第五解心中缚，谓昇进也。若有比丘、比丘尼善拔此心中五秽，及善解此心中五缚者，是谓比丘、比丘尼清淨法。彼住此十支已，复修习五法。</p>
<p>「云何为五？修欲定心成就断如意足，依离、依无欲、依灭、依捨，趣向非品，修精进定、心定、思惟定成就断如意足，依离、依无欲、依灭、依捨，趣向非品，堪任第五，彼成就此堪任等十五法。成就自受者，必知必见，必正尽觉，至甘露门，近住涅槃，我说无不至涅槃。犹如鸡生十卵，或十二，随时覆盖，随时温暖，随时看视，鸡设有放逸者，彼中或鸡子以[此/束]以足，啄破其卵，自安隐出者，彼为第一。如是比丘成就此堪任等十五法自受者，必知必见，必正尽觉，必至甘露门，近住涅槃，我说无不得涅槃。」</p>
<p>佛说如是。彼诸比丘闻佛所说，欢喜奉行。</p>
<p>心秽经第五竟<span class='note-inline'>(一千三百九十九字)</span></p></div>
<p class='juan'>中阿含经卷第五十六<span class='note-inline'>(七千八百四十六字)</span><span class='note-inline'>(第五后诵)</span></p></div></div>
</div><!-- end of div[@id='body'] -->
</body></html>
