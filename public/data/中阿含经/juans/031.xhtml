<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu177' />中阿含经卷第三十一</p><p class="byline">东晋罽宾三藏瞿昙僧伽提婆译</p>
<div class='div-jing'><a id='mulu178' />
<p class='h3'>（一三二）大品赖吒惒罗经第十六<span class='note-inline'>(第三念诵)</span></p>
<p>我闻如是：</p>
<p>一时，佛游拘楼瘦，与大比丘众俱，往至鍮芦吒，住鍮芦吒村北尸摄惒园中。</p>
<p>尔时，鍮芦吒梵志、居士闻：「沙门瞿昙释种子捨释宗族，出家学道，游拘楼瘦，与大比丘众俱，来至此鍮芦吒，住鍮芦吒村北尸摄惒园中。彼沙门瞿昙有大名称，周闻十方，沙门瞿昙如来、无所着、等正觉、明行成为、善逝、世间解、无上士、道法御、天人师，号佛、众祐。彼于此世，天及魔、梵、沙门、梵志，从人至天，自知自觉，自作证成就游。彼若说法，初妙、中妙、竟亦妙，有义有文，具足清淨，显现梵行。若见如来、无所着、等正觉，尊重礼拜，供养承事者，快得善利。我等应共往见沙门瞿昙礼拜供养。」</p>
<p>鍮芦吒梵志、居士闻已，各与等类眷属相随，从鍮芦吒出，北行至尸摄惒园，欲见世尊礼拜、供养。往詣佛已，彼鍮芦吒梵志、居士或稽首佛足，却坐一面，或问讯佛，却坐一面，或叉手向佛，却坐一面，或遥见佛已，默然而坐。彼时，鍮芦吒梵志、居士各坐已定，佛为说法，劝发渴仰，成就欢喜，无量方便为彼说法，劝发渴仰，成就欢喜已，默然而住。时，鍮芦吒梵志、居士，佛为说法，劝发渴仰，成就欢喜已，各从坐起，稽首佛足，绕佛三匝而去。</p>
<p>彼时，赖吒惒罗居士子故坐不起。于是，赖吒惒罗居士子，鍮芦吒梵志、居士去后不久，即从坐起，偏袒着衣，叉手向佛，白曰：「世尊！如我知佛所说法者，若我在家，为锁所锁，不得尽形寿清淨行梵行。世尊！愿我得从世尊出家学道而受具足，得作比丘，淨修梵行。」</p>
<p>世尊问曰：「居士子！父母听汝于正法、律中至信、捨家、无家、学道耶？」</p>
<p>赖吒惒罗居士子白曰：「世尊！父母未听我于正法、律中至信、捨家、无家、学道。」</p>
<p>世尊告曰：「居士子！若父母不听汝于正法、律中至信、捨家、无家、学道者，我不得度汝出家学道，亦不得受具足。」</p>
<p>赖吒惒罗居士子白曰：「世尊！我当方便从父母求，必令听我于正法、律中至信、捨家、无家、学道。」</p>
<p>世尊告曰：「居士子！随汝所欲。」</p>
<p>于是，赖吒惒罗居士子闻佛所说，善受善持，稽首佛足，绕三匝还归。白曰：「二尊！如我知佛所说法者，若我在家，为锁所锁，不得尽形寿清淨行梵行，唯愿二尊听我于正法、律中至信、捨家、无家、学道。」</p>
<p>赖吒惒罗父母告曰：「赖吒惒罗！我今唯有汝一子，极爱怜念，意常爱乐，见无厌足，若汝命终，我尚不欲相弃捨也，况生别离不见汝耶？」</p>
<p>赖吒惒罗居士子复至再三白曰：「二尊！如我知佛所说法者，若我在家，为锁所锁，不得尽形寿清淨行梵行，唯愿二尊听我于正法、律中至信、捨家、无家、学道。」</p>
<p>赖吒惒罗居士子父母亦至再三告曰：「赖吒惒罗！我今唯有汝一子，极爱怜念，意常爱乐，见无厌足，若汝命终，我尚不欲相弃捨也，况生别离不见汝耶？」</p>
<p>于是，赖吒惒罗居士子即时卧地：「从今不起，不饮不食，乃至父母听我于正法、律中至信、捨家、无家、学道。」于是，赖吒惒罗居士子一日不食，至二、三、四、多日不食。</p>
<p>于是，赖吒惒罗居士子父母往至子所，告曰：「赖吒惒罗！汝至柔软，身体极好，常坐卧好床，汝今不知苦耶？赖吒惒罗！汝可速起，行欲布施，快修福业。所以者何？赖吒惒罗！世尊境界甚难甚难，出家学道亦复甚难。」尔时，赖吒惒罗居士子默然不答。</p>
<p>于是，赖吒惒罗居士子父母往至赖吒惒罗亲亲及诸臣所，而作是语：「汝等共来至赖吒惒罗所，劝令从地起。」</p>
<p>赖吒惒罗居士子亲亲及诸臣等即便共至赖吒惒罗所，语曰：「赖吒惒罗！汝至柔软，身体极好，常坐卧好床，汝今不知苦耶？赖吒惒罗！汝可速起，行欲布施，快修福业。所以者何？世尊境界甚难甚难，出家学道亦复甚难。」彼时，赖吒惒罗居士子默然不答。</p>
<p>于是，赖吒惒罗居士子父母至赖吒惒罗居士子善知识、同伴、同时所，而作是语：「汝等共来至赖吒惒罗所，劝令从地起。」</p>
<p>于是，赖吒惒罗居士子善知识、同伴、同时即共往詣赖吒惒罗居士子所，而作是语：「赖吒惒罗！汝至柔软，身体极好，常坐卧好床，汝今不知苦耶？赖吒惒罗！汝可速起，行欲布施，快修福业。所以者何？赖吒惒罗！世尊境界甚难甚难，出家学道亦复甚难。」彼时，赖吒惒罗居士子默然不答。</p>
<p>于是，赖吒惒罗居士子善知识、同伴、同时往至赖吒惒罗居士子父母所，作如是语：「可听赖吒惒罗于正法、律中至信、捨家、无家、学道，若其乐者，于此生中，故可相见；若不乐者，必自来还归父母所。今若不听，定死无疑，当何所益？」</p>
<p>于是，赖吒惒罗居士子父母闻已，语赖吒惒罗居士子善知识、同伴、同时曰：「我今听赖吒惒罗于正法、律中至信、捨家、无家、学道，若学道来还，故可见也。」</p>
<p>赖吒惒罗居士子善知识、同伴、同时即共往詣赖吒惒罗所，便作是语：「居士子！父母听汝于正法、律中至信、捨家、无家、学道，若学道已，还见父母。」</p>
<p>赖吒惒罗居士子闻是语已，便大欢喜，生爱生乐，从地而起，渐养其身，身平复已，从鍮芦吒出，往詣佛所，稽首佛足，白曰：「世尊！父母听我于正法、律中至信、捨家、无家、学道，唯愿世尊！听从世尊出家学道而受具足，得作比丘。」</p>
<p>于是，世尊度赖吒惒罗居士子出家学道，授其具足，授具足已，于鍮芦吒随住数时，于后则便摄衣持鉢，游行展转，往至舍卫国，住胜林给孤独园。尊者赖吒惒罗出家学道，受具足已，在远离独住，心无放逸，修行精懃，彼在远离独住，心无放逸，修行精懃已。族姓子所为剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。尊者赖吒惒罗知法已，至得阿罗訶。</p>
<p>于是，尊者赖吒惒罗得阿罗訶已后或九年十年，而作是念：「我本已许出家学道还见父母，我今宁可还赴本要。」于是，尊者赖吒惒罗往詣佛所，稽首佛足，却坐一面，白曰：「世尊！我本有要，出家学道已，还见父母。世尊！我今辞行，往见父母，赴其本要。」</p>
<p>尔时，世尊便作是念：「此赖吒惒罗族姓子，若使捨戒、罢道行欲如本者，必无是处。」世尊知已，告曰：「汝去！未度者度，未解脱者令得解脱，未灭訖者令得灭訖。赖吒惒罗！今随汝意。」</p>
<p>彼时，尊者赖吒惒罗闻佛所说，善受善持，即从坐起，稽首佛足，绕三匝而去。至己房中，收举卧具，着衣持鉢，游行展转，往至鍮芦吒，住鍮芦吒村北尸摄惒园。于是，尊者赖吒惒罗过夜平旦，着衣持鉢，入鍮芦吒而行乞食。尊者赖吒惒罗作如是念：「世尊称歎次第乞食，我今宁可于此鍮芦吒次第乞食。」尊者赖吒惒罗便于鍮芦吒次第乞食，展转至本家。</p>
<p>彼时，尊者赖吒惒罗父在中门住，修理鬚髮，尊者赖吒惒罗父遥见尊者赖吒惒罗来，便作是语：「此秃沙门为黑所缚，断种无子，破坏我家。我有一子，极爱怜念，意常忍乐，见无厌足，彼将去度，当莫与食。」</p>
<p>尊者赖吒惒罗自于父家不得布施，但得嘖[口*数]：「此秃沙门为黑所缚，断种无子，破坏我家。我有一子，极爱怜念，意常爱乐，见无厌足，彼将去度，当莫与食。」尊者赖吒惒罗知已，便速出去。</p>
<p>彼时，尊者赖吒惒罗父家婢使，以箕盛臭烂饮食，欲弃着粪聚中。尊者赖吒惒罗见父婢使，以箕盛臭烂饮食，欲弃着粪聚中，便作是语：「汝妹！若此烂饮食法应弃者，可着我鉢中，我当食之。」</p>
<p>彼时，尊者赖吒惒罗父家婢使，以箕中臭烂饮食泻着鉢中。泻着鉢中时取其二相，识其音声及其手足，取二相已，即往至尊者赖吒惒罗父所，而作是语：「尊今当知，尊子赖吒惒罗还来至此鍮芦吒，可往见之。」尊者赖吒惒罗父闻已，大欢喜踊跃，左手摄衣，右手摩抆鬚髮，疾往詣尊者赖吒惒罗所。</p>
<p>彼时，尊者赖吒惒罗向壁食此臭烂食。尊者赖吒惒罗父见尊者赖吒惒罗向壁食此臭烂食，作如是说：「汝赖吒惒罗！汝至柔软，身体极好，常食好食，赖吒惒罗！汝云何乃食此臭烂食耶？赖吒惒罗！汝以何意来此鍮芦吒，而不能还至父母家耶？」</p>
<p>尊者赖吒惒罗白曰：「居士！我入父家不得布施，但得嘖[口*数]：『此秃沙门为黑所缚，断种无子，破坏我家。我唯有<span class='corr'>一</span>子，至爱怜念，意常爱乐，见无厌足，彼将去度，当莫与食。』我闻此已，便速出去。」</p>
<p>尊者赖吒惒罗父即辞谢曰：「赖吒惒罗可忍！赖吒惒罗可忍！我实不知赖吒惒罗还入父家。」于是，尊者赖吒惒罗父敬心扶抱尊者赖吒惒罗，将入于内，敷座令坐，尊者赖吒惒罗即便就坐。</p>
<p>于是，其父见尊者赖吒惒罗坐已，往至妇所，而作是语：「卿今当知，赖吒惒罗族姓子今来还家，可速办饮食。」</p>
<p>尊者赖吒惒罗母闻已，大欢喜踊跃，速办饮食。办饮食已，疾輦钱出，着中庭地，聚作大积，彼大钱积，一面立人，一面坐人，各不相见。作大钱积已，往詣尊者赖吒惒罗所，作如是语：「赖吒惒罗！是汝母分所有钱财，汝父钱财无量，百千不可复计，今尽付汝。赖吒惒罗！汝可捨戒罢道，行欲布施，快修福业。所以者何？世尊境界甚难甚难，出家学道亦复甚难。」</p>
<p>尊者赖吒惒罗白其母曰：「我今欲有所说，能见听不？」</p>
<p>尊者赖吒惒罗母语曰：「居士子！汝有所说，我当听之。」</p>
<p>尊者赖吒惒罗白其母曰：「当作新布囊，用盛满钱，以车载之，至恒伽江，泻着深处。所以者何？因此钱故，令人忧苦、愁慼、啼哭，不得快乐。」</p>
<p>于是，尊者赖吒惒罗母而作是念：「以此方便不能令子赖吒惒罗捨戒罢道，我宁可至其本妇所，作如是语：『诸新妇等！汝可以先所着瓔珞严饰其身，赖吒惒罗族姓子本在家时极所爱念，以此瓔珞速严身已，汝等共往至赖吒惒罗族姓子所，各抱一足而作是说：「不审贤郎有何天女胜于我者，而令贤郎捨我为彼修梵行耶？」』」</p>
<p>于是，其母即至尊者赖吒惒罗其本妇所，作如是语：「诸新妇等！汝可以先所着瓔珞严饰其身，赖吒惒罗族姓子本在家时极所爱念，以此瓔珞速严身已，汝等共往至赖吒惒罗族姓子所，各抱一足而作是说：『不审贤郎有何天女胜于我者，而令贤郎捨我为彼修梵行耶？』」</p>
<p>彼时，尊者赖吒惒罗其本<span class='corr'>妇</span>等即各以先所着瓔珞严饰其身，尊者赖吒惒罗本在家时极所爱念。以此瓔珞严饰身已，往詣尊者赖吒惒罗所，各抱一足而作是说：「不审贤郎有何天女胜于我者，而令贤郎捨我为彼修梵行耶？」</p>
<p>尊者赖吒惒罗语本妇曰：「诸妹！当知我不为天女故修于梵行。所为修梵行者，彼义已得，佛教所作，今已成办。」</p>
<p>尊者赖吒惒罗诸妇等却住一面，啼泣埀泪而作是语：「我非贤郎妹，然贤郎唤我为妹。」</p>
<p>于是，尊者赖吒惒罗迴还顾视，白父母曰：「居士！若施食者便以时施，何为相嬈？」</p>
<p>尔时，父母即从坐起，自行澡水，以上味餚饌，种种丰饶，食噉含消，手自斟酌，极令饱满。食訖收器，行澡水竟，取一小床，别坐听法。尊者赖吒惒罗为父母说法，劝发渴仰，成就欢喜，无量方便为彼说法，劝发渴仰，成就欢喜已，即从坐起立，说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「观此严饰形，</div>
<div class="lg-cell">珍宝瓔珞等，</div>
</div>
<!-- end of lg-row -->
<div class="lg-row">
<div class="lg-cell">右磐縈其髮，</div>
<div class="lg-cell">紺黛画眉目。</div>
</div>
<!-- end of lg-row -->
<div class="lg-row">
<div class="lg-cell">此欺愚痴人，</div>
<div class="lg-cell">不誑度彼岸，</div>
</div>
<!-- end of lg-row -->
<div class="lg-row">
<div class="lg-cell">以众好綵色，</div>
<div class="lg-cell">庄严臭秽身。</div>
</div>
<!-- end of lg-row -->
<div class="lg-row">
<div class="lg-cell">此欺愚痴人，</div>
<div class="lg-cell">不誑度彼岸，</div>
</div>
<!-- end of lg-row -->
<div class="lg-row">
<div class="lg-cell">众香遍涂体，</div>
<div class="lg-cell">雌黄黄其足。</div>
</div>
<!-- end of lg-row -->
<div class="lg-row">
<div class="lg-cell">此欺愚痴人，</div>
<div class="lg-cell">不誑度彼岸，</div>
</div>
<!-- end of lg-row -->
<div class="lg-row">
<div class="lg-cell">身服淨妙衣，</div>
<div class="lg-cell">庄严犹幻化。</div>
</div>
<!-- end of lg-row -->
<div class="lg-row">
<div class="lg-cell">此欺愚痴人，</div>
<div class="lg-cell">不誑度彼岸，</div>
</div>
<!-- end of lg-row -->
<div class="lg-row">
<div class="lg-cell">断绝鹿[革*玄]繈，</div>
<div class="lg-cell">及破坏鹿门。</div>
</div>
<!-- end of lg-row -->
<div class="lg-row">
<div class="lg-cell">我捨离饵去，</div>
<div class="lg-cell">谁乐于鹿缚。」</div>
</div><!-- end of lg --></div>
<p>尊者赖吒惒罗说此颂已，以如意足乘虚而去，至鍮芦吒林入彼林中，于鞞醯勒树下敷尼师檀，结加趺坐。尔时，拘牢婆王及诸群臣前后围绕，坐于正殿，咨嗟称歎尊者赖吒惒罗：「若我闻赖吒惒罗族姓子来此鍮芦吒者，我必往见。」</p>
<p>于是，拘牢婆王告猎师曰：「汝去案行鍮芦吒林，我欲出猎。」猎师受教，即便案行鍮芦吒林。于是，猎师案行鍮芦吒林，见尊者赖吒惒罗在鞞醯勒树下，敷尼师檀，结加趺坐，便作是念：「所为拘牢婆王及诸群臣共坐正殿，咨嗟称歎者，今已在此。」</p>
<p>尔时，猎师案行鍮芦吒林已，还詣拘牢婆王所，白曰：「大王！当知我已<span class='corr'>案</span>行鍮芦吒林，随大王意。大王本所为与诸群臣共坐正殿，咨嗟称歎尊者赖吒惒罗：『若我闻赖吒惒罗族姓子来此鍮芦吒者，我必往见。』尊者赖吒惒罗族姓子今在鍮芦吒林中鞞醯勒树下，敷尼师檀，结加趺坐。大王欲见者，便可往也。」</p>
<p>拘牢婆王闻已，告御者曰：「汝速严驾，我今欲往见赖吒惒罗。」</p>
<p>御者受教，即速严驾，訖还白曰：「大王！当知严驾已办，随大王意。」</p>
<p>于是，拘牢婆王即乘车出，往至鍮芦吒林，遥见尊者赖吒惒罗，即便下车，步进往至尊者赖吒惒罗所。尊者赖吒惒罗见拘牢婆王来，而作是说：「大王！今来欲自坐耶？」</p>
<p>拘牢婆王曰：「今我虽到自己境界，然我意欲令赖吒惒罗族姓子请我令坐。」</p>
<p>尊者赖吒惒罗即请拘牢婆王曰：「今有别座，大王可坐。」</p>
<p>于是，拘牢婆王与尊者赖吒惒罗共相问讯，却坐一面，语赖吒惒罗：「若为家衰故出家学道耶？若为无财物故行学道者，赖吒惒罗！拘牢婆王家多有财物，我出财物与赖吒惒罗，劝赖吒惒罗捨戒罢道，行欲布施，快修福业。所以者何？赖吒惒罗！师教甚难，出家学道亦复甚难。」</p>
<p>尊者赖吒惒罗闻已，语曰：「大王！今以不淨请我，非清淨请。」</p>
<p>拘牢婆王闻已，问曰：「我当云何以清淨请赖吒惒罗，非以不淨耶？」</p>
<p>尊者赖吒惒罗语曰：「大王！应如是语：『赖吒惒罗！我国人民安隐快乐，无恐怖、无鬪諍，亦无棘刺、无苦使役，米穀丰饶，乞食易得，赖吒惒罗住我国中，我当护如法。』大王！如是以淨请我，非以不淨。」</p>
<p>拘牢婆王闻已，语曰：「我今以淨请赖吒惒罗，非以不淨。我国人民安隐快乐，无恐怖、无鬪諍，亦无棘刺、无苦使役，米穀丰饶，乞食易得，赖吒惒罗住我国中，我当护如法。</p>
<p>「复次，赖吒惒罗！有四种衰，谓衰衰故，剃除鬚髮，着袈裟衣，至信、捨家、无家、学道。云何为四？病衰、老衰、财衰、亲衰。赖吒惒罗！云何病衰？或有一人长病疾患，极重甚苦，彼作是念：『我长病疾患，极重甚苦，我实有欲，不能行欲，我今宁可剃除鬚髮，着袈裟衣，至信、捨家、无家、学道。』彼于后时以病衰故，剃除鬚髮，着袈裟衣，至信、捨家、无家、学道，是为病衰。</p>
<p>「赖吒惒罗！云何老衰？或有一人年耆根熟，寿过垂訖，彼作是念：『我年耆根熟，寿过埀訖，我实有欲，不能行欲，我今宁可剃除鬚髮，着袈裟衣，至信、捨家、无家、学道。』彼于后时以老衰故，剃除鬚髮，着袈裟衣，至信、捨家、无家、学道，是谓老衰。</p>
<p>「赖吒惒罗！云何财衰？或有一人贫穷无力，彼作是念：『我贫穷无力，我今宁可剃除鬚髮，着袈裟衣，至信、捨家、无家、学道。』彼于后时以财衰故，剃除鬚髮，着袈裟衣，至信、捨家、无家、学道，是谓财衰。</p>
<p>「赖吒惒罗！云何亲衰？或有一人亲里断种，死亡没尽，彼作是念：『我亲里断种，死亡没尽，我今宁可剃除鬚髮，着袈裟衣，至信、捨家、无家、学道。』彼于后时以亲衰故，剃除鬚髮，着袈裟衣，至信、捨家、无家、学道，是谓亲衰。</p>
<p>「赖吒惒罗昔时无病，安隐成就，平等食道，不冷不热，平正安乐，顺次不諍，由是之故，食噉含消，安隐得化。赖吒惒罗非以病衰故，剃除鬚髮，着袈裟衣，至信、捨家、无家、学道。</p>
<p>「赖吒惒罗往昔之时，年幼童子，髮黑清淨，身体盛壮，尔时作倡伎乐，极以自娱，庄严其身，常喜游戏。彼时亲属皆不欲使令其学道，父母啼泣，忧慼懊恼，亦不听汝出家学道。然汝剃除鬚髮，着袈裟衣，至信、捨家、无家、学道。赖吒惒罗不以老衰故，剃<span class='corr'>除</span>鬚髮，着袈裟衣，至信、捨家、无家、学道。</p>
<p>「赖吒惒罗！此鍮芦吒第一家、最大家、最胜家、最上家，谓财物也。赖吒惒罗！不以财衰故，剃除鬚髮，着袈裟衣，至信、捨家、无家、学道。</p>
<p>「赖吒惒罗！此鍮芦吒林间，大豪亲族亲皆存在，赖吒惒罗不以亲衰故，剃除鬚髮，着袈裟衣，至信、捨家、无家、学道。</p>
<p>「赖吒惒罗，此四种衰，或有衰者，剃除鬚髮，着袈裟衣，至信、捨家、无家、学道。我见赖吒惒罗都无此衰，可使赖吒惒罗剃除鬚髮，着袈裟衣，至信、捨家、无家、学道。赖吒惒罗！知见何等，为闻何等，剃除鬚髮，着袈裟衣，至信、捨家、无家、学道？」</p>
<p>尊者赖吒惒罗答曰：「大王！世尊知、见，如来、无所着、等正觉为说四事，我欲忍乐是，我知见闻是，是故剃除鬚髮，着袈裟衣，至信、捨家、无家、学道。云何为四？大王！此世无护，无可依恃，此世一切趣向老法，此世非常，要当捨去，此世无满，无有厌足，为爱走使。」</p>
<p>拘牢婆王问曰：「赖吒惒罗！向之所说：『大王！此世无护，无可依恃。』赖吒惒罗！我有儿孙、兄弟、枝党、象军、车军、马军、步军，皆能射御，严毅勇猛，王子、力士，鉢逻騫提摩訶能伽有占相、有策虑、有计算、有善知书、有善谈论，有君臣、有眷属，持呪知呪，彼随诸方，有恐怖者能制止之。若赖吒惒罗所说：『大王！此世无护，无可依恃。』赖吒惒罗！向所说，此有何义耶？」</p>
<p>尊者赖吒惒罗答曰：「大王！我今问王，随所解答。大王！此身颇有病耶？」</p>
<p>拘牢婆王答曰：「赖吒惒罗！今我此身常有风病。」</p>
<p>尊者赖吒惒罗问曰：「大王！风病发时，生极重甚苦者，大王！尔时可得语彼儿孙、兄弟、象军、马军、车军、步军皆能射御，严毅勇猛，王子、力士，鍮逻騫提摩訶能伽，占相、策虑、计算、知书、善能谈论、君臣、眷属，持呪知呪，汝等共来暂代我受极重甚苦，令我无病得安乐耶？」</p>
<p>拘牢婆王答曰：「不也。所以者何？我自作业，因业缘业，独受极苦，甚重苦也。」</p>
<p>尊者赖吒惒罗语曰：「大王！以是故，世尊说此世无护，无可依恃。我欲忍乐是，我知见闻是，是故剃除鬚髮，着袈裟衣，至信、捨家、无家、学道。」</p>
<p>拘牢婆王语曰：「若赖吒惒罗所说：『大王！此世无护，无可依恃。』赖吒惒罗！我亦欲是忍乐于是。所以者何？此世真实无护，无可依恃。」</p>
<p>拘牢婆王复问曰：「若赖吒惒罗所说：『大王！此世一切趣向老法。』赖吒惒罗向所说，此复有何义？」</p>
<p>尊者赖吒惒罗答曰：「大王！我今问王，随所解答。若大王年或二十四、或二十五者，于意云何？尔时速疾何如于今？尔时筋力、形体、颜色何如于今？」</p>
<p>拘牢婆王答曰：「赖吒惒罗！若我时年或二十四、或二十五，自忆尔时，速疾、筋力、形体、颜色无胜我者。赖吒惒罗！我今极老，诸根衰熟，寿过垂訖，年满八十，不复能起。」</p>
<p>尊者赖吒惒罗语曰：「大王！以是故，世尊说此世一切趣向老法。我欲忍乐是，我知见闻是，是故剃除鬚髮，着袈裟衣，至信、捨家、无家、学道。」</p>
<p>拘牢婆王语曰：「若赖吒惒罗所说：『大王！此世一切趣向老法。』我亦欲是忍乐于是。所以者何？此世真实一切趣向老法。」</p>
<p>拘牢婆王复问曰：「若赖吒惒罗所说：『大王！此世无常，要当捨去。』赖吒惒罗向所说，此复有何义？」</p>
<p>尊者赖吒惒罗语曰：「大王！我今问王，随所解答。大王！有丰拘楼国及丰后宫、丰仓库耶？」</p>
<p>拘牢婆王答曰：「如是。」</p>
<p>尊者赖吒惒罗复问曰：「大王！有丰拘楼国及丰后宫、丰仓库者，若时有法来不可依，忍乐破坏，一切世无不归死者。尔时丰拘楼国及丰后宫、丰仓库者，可得从此世持至后世耶？」</p>
<p>拘牢婆王答曰：「不也。所以者何？我独无二，亦无伴侣从此世至后世也。」</p>
<p>尊者赖吒惒罗语曰：「大王！以是故，世尊说此世无常，要当捨去。我欲忍乐是，我知见闻是，是故剃除鬚髮，着袈裟衣，至信、捨家、无家、学道。」</p>
<p>拘牢婆王语曰：「若赖吒惒罗所说：『大王！此世无常，要当捨去。』者，我亦欲是忍乐于是。所以者何？此世真实无常，要当捨去。」</p>
<p>拘牢婆王复问曰：「若赖吒惒罗所说：『大王！此世无满，无有厌足，为爱走使。』赖吒惒罗向所说，此复有何义？」</p>
<p>尊者赖吒惒罗答曰：「大王！我今问王，随所解答。大王！有丰拘楼国及丰后宫、丰仓库耶？」</p>
<p>拘牢婆王答曰：「如是。」</p>
<p>尊者赖吒惒罗复问曰：「大王！有丰拘楼国及丰后宫、丰仓库者，若于东方有一人来，可信可任，不欺誑世，来语王言：『我从东方来，见彼国土极大富乐，多有人民。大王！可得彼国尔所财物、人民、力役，欲得彼国整御之耶？』」</p>
<p>拘牢婆王答曰：「赖吒惒罗！若我知有如是丰国，尔所财物、人民、力役，得彼人民整御治者，我必取之。」</p>
<p>「如是南方、西方、北方，从大海<span class='corr'>彼</span>岸若有人来，可信可任，不欺誑世，来语王言：『我从大海彼岸来，见彼国土极大富乐，多有人民。大王！可得彼国尔所财物、人民、力役，欲得彼国整御之耶？』」</p>
<p>拘牢婆王答曰：「赖吒惒罗！若我知有如是丰国，尔所财物、人民、力役，得彼人民整御治者，我必取之。」</p>
<p>尊者赖吒惒罗语曰：「大王！以是故，世尊说此世无满，无有厌足，为爱走使。我欲忍乐是，我知见闻是，是故剃除鬚髮，着袈裟衣，至信、捨家、无家、学道。」</p>
<p>拘牢婆王语曰：「若赖吒惒罗所说：『大王！此世无满，无有厌足，为爱走使。』我亦欲是忍乐于是。所以者何？此世真实无满，无有厌足，为爱走使。」</p>
<p>尊者赖吒惒罗语曰：「大王！世尊知、见，如来、无所着、等正觉为我说此四事，我知忍乐是，我知见闻是，是故剃除鬚髮，着袈裟衣，至信、捨家、无家、学道。」</p>
<p>于是，尊者赖吒惒罗说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我见世间人，</div>
<div class="lg-cell">有财痴不施，</div>
</div>
<!-- end of lg-row -->
<div class="lg-row">
<div class="lg-cell">得财复更求，</div>
<div class="lg-cell">慳贪积聚物。</div>
</div>
<!-- end of lg-row -->
<div class="lg-row">
<div class="lg-cell">王者得天下，</div>
<div class="lg-cell">整御随其力，</div>
</div>
<!-- end of lg-row -->
<div class="lg-row">
<div class="lg-cell">海内无厌足，</div>
<div class="lg-cell">复求于海外。</div>
</div>
<!-- end of lg-row -->
<div class="lg-row">
<div class="lg-cell">王及诸人民，</div>
<div class="lg-cell">未离欲命尽，</div>
</div>
<!-- end of lg-row -->
<div class="lg-row">
<div class="lg-cell">散髮妻子哭，</div>
<div class="lg-cell">呜呼苦难伏。</div>
</div>
<!-- end of lg-row -->
<div class="lg-row">
<div class="lg-cell">衣被而埋藏，</div>
<div class="lg-cell">或积薪火烧，</div>
</div>
<!-- end of lg-row -->
<div class="lg-row">
<div class="lg-cell">缘行至后世，</div>
<div class="lg-cell">烧已无慧念。</div>
</div>
<!-- end of lg-row -->
<div class="lg-row">
<div class="lg-cell">死后财不随，</div>
<div class="lg-cell">妻子及奴婢，</div>
</div>
<!-- end of lg-row -->
<div class="lg-row">
<div class="lg-cell">
<span class="corr">贫</span>富俱共同，</div>
<div class="lg-cell">愚智亦复然。</div>
</div>
<!-- end of lg-row -->
<div class="lg-row">
<div class="lg-cell">智者不怀忧，</div>
<div class="lg-cell">唯愚抱悒慼，</div>
</div>
<!-- end of lg-row -->
<div class="lg-row">
<div class="lg-cell">是故智慧胜，</div>
<div class="lg-cell">逮得正觉道。</div>
</div>
<!-- end of lg-row -->
<div class="lg-row">
<div class="lg-cell">深着于有有，</div>
<div class="lg-cell">愚痴作恶行，</div>
</div>
<!-- end of lg-row -->
<div class="lg-row">
<div class="lg-cell">于法非法行，</div>
<div class="lg-cell">以力强夺他。</div>
</div>
<!-- end of lg-row -->
<div class="lg-row">
<div class="lg-cell">少智习効他，</div>
<div class="lg-cell">愚多作恶行，</div>
</div>
<!-- end of lg-row -->
<div class="lg-row">
<div class="lg-cell">趣胎至后世，</div>
<div class="lg-cell">数数受生死。</div>
</div>
<!-- end of lg-row -->
<div class="lg-row">
<div class="lg-cell">已受出生世，</div>
<div class="lg-cell">独作众恶事，</div>
</div>
<!-- end of lg-row -->
<div class="lg-row">
<div class="lg-cell">如贼他所缚，</div>
<div class="lg-cell">自作恶所害。</div>
</div>
<!-- end of lg-row -->
<div class="lg-row">
<div class="lg-cell">如是此众生，</div>
<div class="lg-cell">至到于后世，</div>
</div>
<!-- end of lg-row -->
<div class="lg-row">
<div class="lg-cell">为己所作业，</div>
<div class="lg-cell">自作恶所害。</div>
</div>
<!-- end of lg-row -->
<div class="lg-row">
<div class="lg-cell">如果熟自堕，</div>
<div class="lg-cell">老少亦如斯，</div>
</div>
<!-- end of lg-row -->
<div class="lg-row">
<div class="lg-cell">欲庄美爱乐，</div>
<div class="lg-cell">心趣好恶色。</div>
</div>
<!-- end of lg-row -->
<div class="lg-row">
<div class="lg-cell">为欲所缚害，</div>
<div class="lg-cell">因欲恐怖生，</div>
</div>
<!-- end of lg-row -->
<div class="lg-row">
<div class="lg-cell">王我见此觉，</div>
<div class="lg-cell">知是沙门妙。」</div>
</div><!-- end of lg --></div>
<p>尊者赖吒惒罗所说如是。拘牢婆王闻尊者赖吒惒罗所说，欢喜奉行。</p>
<p>赖吒惒罗经第十六竟<span class='note-inline'>(六千七百七十七字)</span></p></div>
<p class='juan'>中阿含经卷第三十一<span class='note-inline'>(第三念诵)</span></p></div></div>
</div><!-- end of div[@id='body'] -->
</body></html>
