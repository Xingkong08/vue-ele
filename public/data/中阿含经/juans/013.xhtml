<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<p class='juan'><a id='mulu84' />中阿含经卷第十三</p><p class="byline">东晋罽宾三藏瞿昙僧伽提婆译</p>
<div class='div-other'><a id='mulu85' />
<div class='div-pin'><a id='mulu86' />
<p class='h2'>中阿含王相应品第一<span class='note-inline'>(有七经第二日诵名小土城有四品半合有五十二经)</span></p>
<div class="lg" style="margin-left:1em">
<div class="lg-row">
<div class="lg-cell">乌鸟喻、说本</div>
<div class="lg-cell">天[木*奈]林、善见</div>
</div>
<!-- end of lg-row -->
<div class="lg-row">
<div class="lg-cell">三十喻、转轮</div>
<div class="lg-cell">蜱肆最在后</div>
</div><!-- end of lg --></div>
<div class='div-jing'><a id='mulu87' />
<p class='h3'>（六五）中阿含王相应品乌鸟喻经第一</p>
<p>我闻如是：</p>
<p>一时，佛游王舍城，在竹林加兰哆园。</p>
<p>尔时，世尊告诸比丘：「昔转轮王欲试珠宝时，便集四种军，象军、马军、车军、步军，集四种军已，于夜闇中竪立高幢，安珠置上，出至园观，珠之光耀，照四种军，明之所及，方半由延。彼时，有一梵志而作是念：『我宁可往见转轮王及四种军，观琉璃珠。』尔时，梵志复作是念：『且置见转轮王及四种军、观琉璃珠，我宁可往至彼林间。』</p>
<p>「于是，梵志便往詣林，到已入中，至一树下，坐已未久，有一獺兽来，梵志见已而问之曰：『善来，獺兽！汝从何来，为欲何去？』答曰：『梵志！此池本时清泉盈溢，饶藕多华，鱼龟满中，我昔所依，而今枯熇。梵志当知！我欲捨去，入彼大河，我今欲去，唯畏于人。』时，彼獺兽与此梵志共论是已，便捨而去，梵志故坐。</p>
<p>「复有究暮鸟来，梵志见已而问之曰：『善来，究暮鸟！汝从何来，为欲何去？』答曰：『梵志！此池本时清泉盈溢，饶藕多华，鱼龟满中，我昔所依，而今枯熇。梵志当知！我欲捨去，依彼死牛聚处栖宿，或依死驴，或依死人聚处栖宿，我今欲去，唯畏于人。』彼究暮鸟与此梵志共论是已，便捨而去，梵志故坐。</p>
<p>「复有鷲鸟来，梵志见已而问之曰：『善来，鷲鸟！汝从何来，为欲何去？』答曰：『梵志！我从大墓复至大墓杀害而来，我今欲食死象之肉，死马、死牛、死人之肉，我今欲去，唯畏于人。』时，彼鷲鸟与此梵志共论是已，便捨而去，梵志故坐。</p>
<p>「复有食吐鸟来，梵志见已而问之曰：『善来，食吐鸟！汝从何来，为欲何去？』答曰：『梵志！汝见向者鷲鸟去耶？我食彼吐，我今欲去，唯畏于人。』彼食吐鸟与此梵志共论是已，便捨而去，梵志故坐。</p>
<p>「复有犲兽来，梵志见已而问之曰：『善来，犲兽！汝从何来，为欲何去？』答曰：『梵志！我从深涧至深涧，从榛莽至榛莽，从僻静至僻静处来，我今欲食死象肉，死马、死牛、死人之肉，我今欲去，唯畏于人。』时，彼犲兽与此梵志共论是已，便捨而去，梵志故坐。</p>
<p>「复有乌鸟来，梵志见已而问之曰：『善来，乌鸟！汝从何来，为欲何去？』答曰：『梵志！汝强额痴狂，何为问我：「汝从何来，为欲何去？」』彼时，乌鸟面訶梵志已，便捨而去，梵志故坐。</p>
<p>「复有狌狌兽来，梵志见已而问之曰：『善来，狌狌兽！汝从何来，为欲何去？』答曰：『梵志！我从园至园，从观至观，从林至林，饮清泉水，食好果来，我今欲去，不畏于人。』彼狌狌兽与此梵志共论是已，便捨而去。」</p>
<p>佛告诸比丘：「吾说此喻，欲令解义，汝等当知此说有义。时，彼獺兽与此梵志共论是已，便捨而去。吾说此喻有何义耶？若有比丘依村邑行，比丘平旦着衣持鉢，入村乞食，不护于身，不守诸根，不立正念，而彼说法，或佛所说，或声闻所说，因此得利衣被、饮食、床褥、汤药、诸生活具，彼得利已，染着触猗，不见灾患，不能捨离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门，犹如梵志见獺兽已，而问之曰：『善来，獺兽！汝从何来，为欲何去？』答曰：『梵志！此池本时清泉盈溢，饶藕多华，鱼龟满中，我昔所依，而今枯熇。梵志当知！我欲捨去，入彼大河，我今欲去，唯畏于人。』吾说比丘亦复如是，入恶不善秽污法中，为当来有本烦热苦报、生老病死因，是以比丘莫行如獺，莫依非法以自存命；当淨身行，淨口、意行，住无事中，着粪扫衣，常行乞食，次第乞食，少欲知足，乐住远离而习精勤，立正念、正智、正定、正慧，常当远离，应学如是。</p>
<p>「彼究暮鸟与此梵志共论是已，便捨而去。吾说此喻有何义耶？若有比丘依村邑行，比丘平旦着衣持鉢，入村乞食，不护于身，不守诸根，不立正念，彼入他家教化说法，或佛所说，或声闻所说，因此得利衣被、饮食、床褥、汤药、诸生活具，彼得利已，染着触猗，不见灾患，不能捨离，随意而用。彼比丘恶戒，成就恶法，最在其边，生弊腐败，非梵行称梵行，非沙门称沙门，犹如梵志见究暮已，而问之曰：『善来，究暮！汝从何来，为欲何去？』答曰：『梵志！此池本时清泉盈溢，饶藕多华，鱼龟满中，我昔所依，而今枯熇。梵志当知！我今欲去，依彼死牛聚处栖宿，或依死驴，或依死人聚处栖宿，我今欲去，唯畏于人。』吾说比丘亦复如是，依恶不善秽污之法，为当来有本烦热苦报、生老病死因，是以比丘莫行如究暮，莫依非法以自存命；当淨身行，淨口、意行，住无事中，着粪扫衣，常行乞食，次第乞食，少欲知足，乐住远离而习精勤，立正念、正智、正定、正慧，常当远离，应学如是。</p>
<p>「时，彼鷲鸟与此梵志共论是已，便捨而去。吾说此喻有何义耶？若有比丘依村邑行，比丘平旦着衣持鉢，入村乞食，不护于身，不守诸根，不立正念，彼入他家教化说法，或佛所说，或声闻所说，因此得利衣被、饮食、床褥、汤药、诸生活具，彼得利已，染着触猗，不见灾患，不能捨离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门，犹如梵志见鷲鸟已，而问之曰：『善来，鷲鸟！汝从何来，为欲何去？』答曰：『梵志！我从大墓复至大墓杀害而来，我今欲食死象之肉，死马、死牛、死人之肉，我今欲去，唯畏于人。』吾说比丘亦复如是，是以比丘莫行如鷲鸟，莫依非法以自存命；当淨身行，淨口、意行，住无事中，着粪扫衣，常行乞食，次第乞食，少欲知足，乐住远离而习精勤，立正念、正智、正定、正慧，常当远离，应学如是。</p>
<p>「彼食吐鸟与此梵志共论是已，便捨而去。吾说此喻有何义耶？若有比丘依村邑行，比丘平旦着衣持鉢，入村乞食，不护于身，不守诸根，不立正念，彼入比丘尼房教化说法，或佛所说，或声闻所说，彼比丘尼入若干家说好说恶，受信施物持与比丘，因此得利衣被、饮食、床褥、汤药、诸生活具，彼得利已，染着触猗，不见灾患，不能捨离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门，犹如梵志见食吐鸟已，而问之曰：『善来，食吐鸟！汝从何来，为欲何去？』答曰：『梵志！汝见向者鷲鸟去耶？我食彼吐，我今欲去，唯畏于人。』吾说比丘亦复如是，是以比丘莫行如食吐鸟，莫依非法以自存命；当淨身行，淨口、意行，住无事中，着粪扫衣，常行乞食，次第乞食，少欲知足，乐住远离而习精勤，立正念、正智、正定、正慧，常当远离，应学如是。</p>
<p>「时，彼犲兽与此梵志共论是已，便捨而去。吾说此喻有何义耶？若有比丘依贫村住，彼若知村邑及城郭中多有智慧精进梵行者，即便避去，若知村邑及城郭中无有智慧精进梵行者，而来住中，或九月，或十月。诸比丘见已，便问：『贤者！何处游行？』彼即答曰：『诸贤！我依某处贫村邑行。』诸比丘闻已即作是念：『此贤者难行而行。所以者何？此贤者乃能依某贫村邑行。』诸比丘等便共恭敬礼事供养，因此得利衣被、饮食、床褥、汤药、诸生活具，彼得利已，染着触猗，不见灾患，不能捨离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门，犹如梵志见犲兽已，而问之曰：『善来，犲兽！汝从何来，为欲何去？』答曰：『梵志！我从深涧至深涧，从榛莽至榛莽，从僻静至僻静处来，我今欲食死象之肉，死马、死牛、死人之肉，我今欲去，唯畏于人。』吾说比丘亦复如是，是以比丘莫行如犲，莫依非法以自存命；当淨身行，淨口、意行，住无事中，着粪扫衣，常行乞食，次第乞食，少欲知足，乐住远离而习精勤，立正念、正智、正定、正慧，常当远离，应学如是。</p>
<p>「彼时，乌鸟面訶梵志已，便捨而去。吾说此喻有何义耶？若有比丘依贫无事处而受夏坐，彼若知村邑及城郭中多有智慧精进梵行者，即便避去，若知村邑及城郭中无有智慧精进梵行者，而来住中二月、三月。诸比丘见已，问曰：『贤者！何处夏坐？』答曰：『诸贤！我今依某贫无事处而受夏坐，我不如彼诸愚痴辈，作床成就，具足五事而住于中，中前中后、中后中前，口随其味，味随其口，求而求，索而索。』时，诸比丘闻已，即作是念：『此贤者难行而行。所以者何？此贤者乃能依某贫无事处而受夏坐。』诸比丘等便共恭敬礼事供养，因此得利衣被、饮食、床褥、汤药、诸生活具，彼得利已，染着触猗，不见灾患，不能捨离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门，犹如梵志见乌鸟已，而问之曰：『善来，乌鸟！汝从何来，为欲何去？』答曰：『梵志！汝强额痴狂，何为问我：汝从何来，为欲何去？』吾说比丘亦复如是，是以比丘莫行如乌，莫依非法以自存命；当淨身行，淨口、意行，住无事中，着粪扫衣，常行乞食，次第乞食，少欲知足，乐住远离而习精勤，立正念、正智、正定、正慧，常当远离，应学如是。</p>
<p>「彼狌狌兽与此梵志共论是已，便捨而去。吾说此喻有何义耶？若有比丘依村邑行，比丘平旦着衣持鉢，入村乞食，善护于身，守摄诸根，立于正念，彼从村邑乞食已竟，食訖，中后收举衣鉢，澡洗手足，以尼师<span class='corr'>檀</span>着于肩上，或至无事处，或至树下，或至空屋中，敷尼师檀，结加趺坐，正身正愿，反念不向，断除贪伺，心无有諍，见他财物、诸生活具，不起贪伺，欲令我得。彼于贪伺淨除其心。如是瞋恚、睡眠、调悔，断疑度惑，于善法中无有犹豫，彼于疑惑淨除其心，彼已断此五盖心秽慧羸，离欲、离恶不善之法，至得第四禪成就游。彼得如是，定心清淨，无秽无烦，柔软善住，得不动心，趣向漏尽智通作证，彼便知此苦如真，知此苦习，知此苦灭，知此苦灭道如真，知此漏，知此漏习，知此漏灭，知此漏灭道如真。彼如是知，如是见已，则欲漏心解脱，有漏、无明漏心解脱，解脱已，便知解脱，生已尽，梵行已立，所作已办，不更受有，知如真。犹如梵志见狌狌已，而问之曰：『善来，狌狌！汝从何来，为欲何去？』答曰：『梵志！我从园至园，从观至观，从林至林，饮清泉水，噉好果来，我今欲去，不畏于人。』吾说比丘亦复如是。</p>
<p>「是以比丘莫行如獺，莫行如究暮，莫行如鷲，莫行如食吐鸟，莫行如犲，莫行如乌，当行如狌狌。所以者何？世中无着真人如狌狌兽。」</p>
<p>佛说如是。彼诸比丘闻佛所说，欢喜奉行。</p>
<p>乌鸟喻经第一竟<span class='note-inline'>(三千一百七十八字)</span></p></div>
<div class='div-jing'><a id='mulu88' />
<p class='h3'>（六六）中阿含王相应品说本经第二<span class='note-inline'>(第二小土城诵)</span></p>
<p>我闻如是：</p>
<p>一时，佛游波罗[木*奈]，在仙人住处鹿野园中。</p>
<p>时，诸比丘于中食后，以小因缘集坐讲堂，共论此事：「云何？诸贤！居士在家何者为胜？为比丘等持戒妙法，成就威仪，入家受食耶？为朝朝益利百千万倍乎？」</p>
<p>或有比丘作是说者：「诸贤！何用益利百千万倍，唯此至要。若有比丘持戒妙法，成就威仪，入家受食，非为朝朝益利百千万倍。」</p>
<p>是时，尊者阿那律陀亦在众中。于是，尊者阿那律陀告诸比丘：「诸贤！何用益利百千万倍？设复过是，唯此至要。若有比丘持戒妙法，成就威仪，入家受食，非为朝朝益利百千万倍。所以者何？我忆昔时在此波罗[木*奈]国为贫穷人，唯仰捃拾客担生活。是时，此波罗[木*奈]国灾旱、早霜、虫蟥，不熟，人民荒俭，乞求难得。是时，有一辟支佛，名曰无患，依此波罗[木*奈]住。于是，无患辟支佛过夜平旦着衣持鉢，入波罗[木*奈]而行乞食。我于尔时为捃拾故，早出波罗[木*奈]。诸贤！我登出时，逢见无患辟支佛入彼。时，无患辟支佛持淨鉢入，如本淨鉢出。</p>
<p>「诸贤！我时捃还入波罗[木*奈]，复见无患辟支佛出。彼见我已，便作是念：『我旦入时，见此人出，我今还出，复见此人入。此人或能未得食也，我今宁可随此人去。』时，辟支佛便追寻我，如影随形。诸贤！我持捃还到家，捨担而迴顾视，便见无患辟支佛来追寻我后，如影随形。我见彼已，便作是念：『我旦出时，见此仙人入城乞食，今此仙人或未得食，我宁可自闕己食，分与此仙人。』作是念已，即持食分与辟支佛，白曰：『仙人！当知此食是我己分，为慈愍故，愿哀受之。』时，辟支佛即答我曰：『居士！当知今年灾旱、早霜、虫蟥，五穀不熟，人民荒俭，乞求难得。汝可减半着我鉢中，汝自食半，俱得存命，如是者好。』我复白曰：『仙人！当知我在居家，自有釜灶、有樵薪、有穀米，饮食早晚亦无时节。仙人！当为慈愍我故，尽受此食。』时，辟支佛为慈愍故，便尽受之。</p>
<p>「诸贤！我因施彼一鉢食福，七反生天，得为天王，七反生人，复为人王。诸贤！我因施彼一鉢食福，得生如此释种族中，大富丰饶，多诸畜牧、封户、食邑，资财无量，珍宝具足。诸贤！我因施彼一鉢食福，弃捨百千姟金钱王，出家学道，况复其餘种种杂物？诸贤！我因施彼一鉢食福，为王、王臣、梵志、居士、一切人民所见识待，及四部众比丘、比丘尼、优婆塞、优婆夷所见敬重。诸贤！我因施彼一鉢食福，常为人所请求，令受饮食、衣被、氍氀、毾[毯-炎+登]、床褥、綩綖、病瘦汤药、诸生活具，非不请求。若我尔时知彼沙门是无着真人者，所获福报当复转倍，受大果报，极妙功德，明所彻照，极广甚大。」</p>
<p>于是，尊者阿那律陀无着、真人、逮正解脱，说此颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「我忆昔贫穷，</div>
<div class="lg-cell">唯仰捃拾活，</div>
</div>
<!-- end of lg-row -->
<div class="lg-row">
<div class="lg-cell">闕<span class="corr">己</span>供沙门，</div>
<div class="lg-cell">无患最上德。</div>
</div>
<!-- end of lg-row -->
<div class="lg-row">
<div class="lg-cell">因此生释种，</div>
<div class="lg-cell">名曰阿那律，</div>
</div>
<!-- end of lg-row -->
<div class="lg-row">
<div class="lg-cell">善解能歌舞，</div>
<div class="lg-cell">作乐常欢喜。</div>
</div>
<!-- end of lg-row -->
<div class="lg-row">
<div class="lg-cell">我得见世尊，</div>
<div class="lg-cell">正觉如甘露，</div>
</div>
<!-- end of lg-row -->
<div class="lg-row">
<div class="lg-cell">见已生信乐，</div>
<div class="lg-cell">弃捨家学道。</div>
</div>
<!-- end of lg-row -->
<div class="lg-row">
<div class="lg-cell">我得识宿命，</div>
<div class="lg-cell">知本之所生，</div>
</div>
<!-- end of lg-row -->
<div class="lg-row">
<div class="lg-cell">生三十三天，</div>
<div class="lg-cell">七反住于彼。</div>
</div>
<!-- end of lg-row -->
<div class="lg-row">
<div class="lg-cell">此七彼亦七，</div>
<div class="lg-cell">世受生十四，</div>
</div>
<!-- end of lg-row -->
<div class="lg-row">
<div class="lg-cell">人间及天上，</div>
<div class="lg-cell">初不堕恶处。</div>
</div>
<!-- end of lg-row -->
<div class="lg-row">
<div class="lg-cell">我今知死生，</div>
<div class="lg-cell">众生往来处，</div>
</div>
<!-- end of lg-row -->
<div class="lg-row">
<div class="lg-cell">知他心是非，</div>
<div class="lg-cell">贤圣五娱乐。</div>
</div>
<!-- end of lg-row -->
<div class="lg-row">
<div class="lg-cell">得五支禪定，</div>
<div class="lg-cell">常息心静默，</div>
</div>
<!-- end of lg-row -->
<div class="lg-row">
<div class="lg-cell">已得静正住，</div>
<div class="lg-cell">便逮淨天眼。</div>
</div>
<!-- end of lg-row -->
<div class="lg-row">
<div class="lg-cell">所为今学道，</div>
<div class="lg-cell">远离弃捨家，</div>
</div>
<!-- end of lg-row -->
<div class="lg-row">
<div class="lg-cell">我今获此义，</div>
<div class="lg-cell">得入佛境界。</div>
</div>
<!-- end of lg-row -->
<div class="lg-row">
<div class="lg-cell">我不乐于死，</div>
<div class="lg-cell">亦不愿于生，</div>
</div>
<!-- end of lg-row -->
<div class="lg-row">
<div class="lg-cell">随时任所适，</div>
<div class="lg-cell">建立正念智。</div>
</div>
<!-- end of lg-row -->
<div class="lg-row">
<div class="lg-cell">随耶离竹林，</div>
<div class="lg-cell">我命在彼尽，</div>
</div>
<!-- end of lg-row -->
<div class="lg-row">
<div class="lg-cell">当在竹林下，</div>
<div class="lg-cell">无餘般涅槃。」</div>
</div><!-- end of lg --></div>
<p>尔时，世尊在于燕坐，以淨天耳出过于人，闻诸比丘于中食后集坐讲堂，共论此事。</p>
<p>世尊闻已，则于晡时从燕坐起，往至讲堂比丘众前，敷座而坐，问诸比丘：「汝等今日以何事故集坐讲堂？」</p>
<p>时，诸比丘白曰：「世尊！我等今日以尊者阿那律陀因过去事而说法故，集坐讲堂。」</p>
<p>于是，世尊告诸比丘：「汝等今日欲从佛闻因未来事而说法耶？」</p>
<p>诸比丘白曰：「世尊！今正是时。善逝！今正是时。若世尊为诸比丘因未来事而说法者，诸比丘闻已，当善受持。」</p>
<p>世尊告曰：「诸比丘！諦听，諦听！善思念之，吾当为汝广分别说。」时，诸比丘受教而听。</p>
<p>世尊告曰：「诸比丘！未来久远当有人民寿八万岁，人寿八万岁时，此阎浮洲极大富乐，多有人民，村邑相近，如鸡一飞。诸比丘！人寿八万岁时，女年五百乃当出嫁。诸比丘！人寿八万岁时，唯有如是病，谓寒、热、大小便、欲、饮食、老，更无餘患。</p>
<p>「诸比丘！人寿八万岁时，有王名螺，为转轮王，聪明智慧，有四种军，整御天下，由己自在。如法法王成就七宝，彼七宝者，轮宝、象宝、马宝、珠宝、女宝、居士宝、主兵臣宝，是为七，千子具足，颜貌端正，勇猛无畏，能伏他众。彼当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，彼当竪之。既竪之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。彼施此已，便剃除鬚髮，着袈裟衣，至信、捨家、无家、学道，彼族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。」</p>
<p>尔时，尊者阿夷哆在众中坐。于是，尊者阿夷哆即从坐起，偏袒着衣，叉手向佛，白曰：「世尊！我于未来久远人寿八万岁时，可得作王，号名曰螺，为转轮王，聪明智慧，有四种军，整御天下，由己自在。如法法王成就七宝，彼七宝者，轮宝、象宝、马宝、珠宝、女宝、居士宝、主兵臣宝，是为七，我当有千子具足，颜貌端正，勇猛无畏，能伏他众，我当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，我当竪之。既竪之后，下便布施沙门、梵志、贫穷、孤独、远来乞者，以饮食、衣被、车乘、花鬘、散华、涂香、屋舍、床褥、氍氀、綩綖、给使、明灯。我施此已，便剃除鬚髮，着袈裟衣，至信、捨家、无家、学道，我族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。」</p>
<p>于是，世尊訶尊者阿夷哆曰：「汝愚痴人！应更一死，而求再终。所以者何？谓汝作是念：『世尊！我于未来久远人寿八万岁时，可得作王，号名曰螺，为转轮王，聪明智慧，有四种军，整御天下，由己自在。如法法王成就七宝，彼七宝者，轮宝、象宝、马宝、珠宝、女宝、居士宝、主兵臣宝，是为七，我当有千子具足，颜貌端正，勇猛无畏，能伏他众，我当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，我当竪之。既竪之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。我施此已，便剃除鬚髮，着袈裟衣，至信、捨家、无家、学道，我族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。』」</p>
<p>世尊告曰：「阿夷哆！汝于未来久远人寿八万岁时，当得作王，号名曰螺，为转轮王，聪明智慧，有四种军，整御天下，由己自在。如法法王成就七宝，彼七宝者，轮宝、象宝、马宝、珠宝、女宝、居士宝、主兵臣宝，是为七，汝当有千子具足，颜貌端正，勇猛无畏，能伏他众，汝当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，汝当竪之，既竪之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。汝施此已，便剃除鬚髮，着袈裟衣，至信、捨家、无家、学道，汝族姓子所为，剃除鬚髮，着袈裟衣，至信、捨家、无家、学道者，唯无上梵行訖，于现法中自知自觉，自作证成就游，生已尽，梵行已立，所作已办，不更受有，知如真。」</p>
<p>佛告诸比丘：「未来久远人寿八万岁时，当有佛，名弥勒如来、无所着、等正觉、明行成为、善逝、世间解、无上士、道法御、天人师，号佛、众祐，犹如我今已成如来、无所着、等正觉、明行成为、善逝、世间解、无上士、道法御、天人师，号佛、众祐。彼于此世，天及魔、梵、沙门、梵志，从人至天，自知自觉，自作证成就游，犹如我今于此世，天及魔、梵、沙门、梵志，从人至天，自知自觉，自作证成就游。彼当说法，初妙、中妙、竟亦妙，有义有文，具足清淨，显现梵行，犹如我今说法，初妙、中妙、竟亦妙，有义有文，具足清淨，显现梵行。彼当广演流布梵行，大会无量，从人至天，善发显现，犹如我今广演流布梵行，大会无量，从人至天，善发显现，彼当有无量百千比丘众，犹如我今无量百千比丘众。」</p>
<p>尔时，尊者弥勒在彼众中。于是，尊者弥勒即从坐起，偏袒着衣，叉手向佛白曰：「世尊！我于未来久远人寿八万岁时，可得成佛，名弥勒如来、无所着、等正觉、明行成为、善逝、世间解、无上士、道法御、天人师，号佛、众祐，如今世尊、如来、无所着、等正觉、明行成为、善逝、世间解、无上士、道法御、天人师，号佛、众祐。我于此世，天及魔、梵、沙门、梵志，从人至天，自知自觉，自作证成就游，如今世尊于此世，天及魔、梵、沙门、梵志，从人至天，自知自觉，自作证成就游。我当说法，初妙、中妙、竟亦妙，有义有文，具足清淨，显现梵行，如今世尊说法，初妙、中妙、竟亦妙，有义有文，具足清淨，显现梵行。我当广演流布梵行，大会无量，从人至天，善发显现，如今世尊广演流布梵行，大会无量，从人至天，善发显现。我当有无量百千比丘众，如今世尊无量百千比丘众。」</p>
<p>于是，世尊歎弥勒曰：「善哉，善哉！弥勒！汝发心极妙，谓领大众。所以者何？如汝作是念：『世尊！我于未来久远人寿八万岁时，可得成佛，名弥勒如来、无所着、等正觉、明行成为、善逝、世间解、无上士、道法御、天人师，号佛、众祐，如今世尊、如来、无所着、等正觉、明行成为、善逝、世间解、无上士、道法御、天人师，号佛、众祐。我于此世，天及魔、梵、沙门、梵志，从人至天，自知自觉，自作证成就游，如今世尊于此世，天及魔、梵、沙门、梵志，从人至天，自知自觉，自作证成就游。我当说法，初妙、中妙、竟亦妙，有义有文，具足清淨，显现梵行，如今世尊说法，初妙、中妙、竟亦妙，有义有文，具足清淨，显现梵行。我当广演流布梵行，大会无量，从人至天，善发显现，如今世尊广演流布梵行，大会无量，从人至天，善发显现。』」</p>
<p>佛复告曰：「弥勒！汝于未来久远人寿八万岁时，当得作佛，名弥勒如来、无所着、等正觉、明行成为、善逝、世间解、无上士、道法御、天人师，号佛、众祐，犹如我今如来、无所着、等正觉、明行成为、善逝、世间解、无上士、道法御、天人师，号佛、众祐。汝于此世，天及魔、梵、沙门、梵志，从人至天，自知自觉，自作证成就游，犹如我今于此世，天及魔、梵、沙门、梵志，从人至天，自知自觉，自作证成就游。汝当说法，初妙、中妙、竟亦妙，有义有文，具足清淨，显现梵行，犹如我今说法，初妙、中妙、竟亦妙，有义有文，具足清淨，显现梵行。汝当广演流布梵行，大会无量，从人至天，善发显现，犹如我今广演流布梵行，大会无量，从人至天，善发显现。汝当有无量百千比丘众，犹如我今无量百千比丘众。」</p>
<p>尔时，尊者阿难执拂侍佛。于是，世尊迴顾告曰：「阿难！汝取金缕织成衣来，我今欲与弥勒比丘。」</p>
<p>尔时，尊者阿难受世尊教，即取金缕织成衣来，授与世尊。于是，世尊从尊者阿难受此金缕织成衣已，告曰：「弥勒！汝从如来取此金缕织成之衣，施佛、法、众。所以者何？弥勒！诸如来、无所着、等正觉，为世间护，求义及饶益，求安隐快乐。」</p>
<p>于是，尊者弥勒从如来取金缕织成衣已，施佛、法、众。</p>
<p>时，魔波旬便作是念：「此沙门瞿昙游波罗[木*奈]仙人住处鹿野园中，彼为弟子因未来说法，我宁可往而嬈乱之。」时，魔波旬往至佛所，到已向佛即说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼必定当得，</div>
<div class="lg-cell">容貌妙第一，</div>
</div>
<!-- end of lg-row -->
<div class="lg-row">
<div class="lg-cell">华鬘瓔珞身，</div>
<div class="lg-cell">明珠佩其臂，</div>
</div>
<!-- end of lg-row -->
<div class="lg-row">
<div class="lg-cell">若在鸡头城，</div>
<div class="lg-cell">螺王境界中。」</div>
</div><!-- end of lg --></div>
<p>于是，世尊而作是念：「此魔波旬来到我所，欲相嬈乱。」世尊知已，为魔波旬即说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼必定当得，</div>
<div class="lg-cell">无伏无疑惑，</div>
</div>
<!-- end of lg-row -->
<div class="lg-row">
<div class="lg-cell">断生老病死，</div>
<div class="lg-cell">无漏所作訖，</div>
</div>
<!-- end of lg-row -->
<div class="lg-row">
<div class="lg-cell">若行梵行者，</div>
<div class="lg-cell">弥勒境界中。」</div>
</div><!-- end of lg --></div>
<p>于是，魔王复说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼必定当得，</div>
<div class="lg-cell">名衣上妙服，</div>
</div>
<!-- end of lg-row -->
<div class="lg-row">
<div class="lg-cell">旃檀以涂体，</div>
<div class="lg-cell">身佣直姝长，</div>
</div>
<!-- end of lg-row -->
<div class="lg-row">
<div class="lg-cell">若在鸡头城，</div>
<div class="lg-cell">螺王境界中。」</div>
</div><!-- end of lg --></div>
<p>尔时，世尊复说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼必定当得，</div>
<div class="lg-cell">无主亦无家，</div>
</div>
<!-- end of lg-row -->
<div class="lg-row">
<div class="lg-cell">手不持金宝，</div>
<div class="lg-cell">无为无所忧，</div>
</div>
<!-- end of lg-row -->
<div class="lg-row">
<div class="lg-cell">若行梵行者，</div>
<div class="lg-cell">弥勒境界中。」</div>
</div><!-- end of lg --></div>
<p>于是，魔王复说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼必定当得，</div>
<div class="lg-cell">名财好饮食，</div>
</div>
<!-- end of lg-row -->
<div class="lg-row">
<div class="lg-cell">善能解歌舞，</div>
<div class="lg-cell">作乐常欢喜，</div>
</div>
<!-- end of lg-row -->
<div class="lg-row">
<div class="lg-cell">若在鸡头城，</div>
<div class="lg-cell">螺王境界中。」</div>
</div><!-- end of lg --></div>
<p>尔时，世尊复说颂曰：</p>
<div class="lg" style="margin-left:1em;">
<div class="lg-row">
<div class="lg-cell" style="text-indent:-1em">「彼为必度岸，</div>
<div class="lg-cell">如鸟破网出，</div>
</div>
<!-- end of lg-row -->
<div class="lg-row">
<div class="lg-cell">得禪自在游，</div>
<div class="lg-cell">具乐常欢喜，</div>
</div>
<!-- end of lg-row -->
<div class="lg-row">
<div class="lg-cell">汝魔必当知，</div>
<div class="lg-cell">我已相降伏。」</div>
</div><!-- end of lg --></div>
<p>于是，魔王复作是念：「世尊知我，善逝见我。」愁恼忧慼不能得住，即于彼处忽没不现。</p>
<p>佛说如是。弥勒、阿夷哆、尊者阿难及诸比丘，闻佛所说，欢喜奉行。</p>说本经第二竟<span class='note-inline'>(四千一字)</span></div>
<p class='juan'>中阿含经卷第十三<span class='note-inline'>(七千一百七十九字)</span><span class='note-inline'>(第二小土城诵)</span></p></div></div>
</div><!-- end of div[@id='body'] -->
</body></html>
