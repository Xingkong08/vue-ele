<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu110' />中阿含经卷第二十</p><p class="byline">东晋罽宾三藏瞿昙僧伽提婆译</p>
<div class='div-jing'><a id='mulu111' />
<p class='h3'>（八一）中阿含长寿王品念身经第十<span class='note-inline'>(第二小土城诵)</span></p>
<p>我闻如是：</p>
<p>一时，佛游鸯祇国中，与大比丘众俱，往詣阿惒那揵尼住处。</p>
<p>尔时，世尊过夜平旦，着衣持鉢，入阿惒那而行乞食。食訖，中后收举衣鉢，澡洗手足，以尼师檀着于肩上，往詣一林，入彼林中，至一树下，敷尼师檀，结跏趺坐。</p>
<p>尔时，众多比丘于中食后，集坐讲堂，共论此事。「诸贤！世尊甚奇！甚特！修习念身，分别广布，极知极观，极修习，极护治，善具善行，在一心中，佛说念身有大果报，得眼、有目见第一义。」</p>
<p>尔时，世尊在于宴坐，以淨天耳出过于人，闻诸比丘于中食后，集坐讲堂，共论此事。「诸贤！世尊甚奇！甚特！修习念身，分别广布，极知极观，极修习，极护治，善具善行，在一心中，佛说念身有大果报，得眼、有目见第一义。」世尊闻已，则于晡时从宴坐起，往詣讲堂比丘众前，敷座而坐。</p>
<p>尔时世尊告诸比丘：「汝等向共论何事耶？以何事故集坐讲堂？」</p>
<p>时，诸比丘白曰：「世尊！我等诸比丘于中食后，集坐讲堂，共论此事。诸贤！世尊甚奇！甚特！修习念身，分别广布，极知极观，极修习，极护治，善具善行，在一心中，佛说念身有大果报，得眼、有目见第一义。世尊！我等向共论如此事，以此事故，集坐讲堂。」</p>
<p>世尊复告诸比丘曰：「云何我说修习念身，分别广布，得大果报？」</p>
<p>时，诸比丘白世尊曰：「世尊为法本，世尊为法主，法由世尊，惟愿说之，我等闻已，得广知义。」</p>
<p>佛便告曰：「汝等諦听，善思念之，我当为汝分别其义。」时，诸比丘受教而听。</p>
<p>佛言：「云何比丘修习念身？比丘者行则知行，住则知住，坐则知坐，卧则知卧，眠则知眠，寤则知寤，眠寤则知眠寤；如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者正知出入，善观分别，屈伸低仰，仪容庠序，善着僧伽梨及诸衣鉢，行住坐卧、眠寤语默皆正知之；如是比丘随其身行便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者生恶不善念，以善法念治断灭止，犹木工师、木工弟子，彼持墨绳，用拼于木，则以利斧斫治令直。如是比丘生恶不善念，以善法念治断灭止。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者齿齿相着，舌逼上齶，以心治心，治断灭止。犹二力士捉一羸人，处处旋捉，自在打锻，如是比丘齿齿相着，舌逼上齶，以心治心，治断灭止。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者念入息即知念入息，念出息即知念出息，入息长即知入息长，出息长即知出息长，入息短即知入息短，出息短即知出息短。学一切身息入，学一切身息出，学止身行息入，学止口行息出。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者，离生喜乐，漬身润泽，普遍充满于此身中，离生喜乐无处不遍。犹工浴人器盛澡豆，水和成摶，水漬润泽，普遍充满无处不周。如是比丘离生喜乐，漬身润泽，普遍充满于此身中，离生喜乐无处不遍。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真，是谓比丘修习念身。</p>
<p>「复次，比丘修习念身，比丘者定生喜乐，漬身润泽，普遍充满于此身中，定生喜乐无处不遍。犹如山泉，极淨澄清，充满盈流，四方水来，无缘得入，即彼泉底，水自涌出，盈流于外，漬山润泽，普遍充满无处不周。如是比丘定生喜乐，漬身润泽，普遍充满于此身中，定生喜乐无处不遍。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者无喜生乐，漬身润泽，普遍充满于此身中，无喜生乐无处不遍。犹青莲华，红、赤、白莲，水生水长，在于水底，根茎华叶，悉漬润泽，普遍充满无处不周。如是比丘无喜生乐，漬身润泽，普遍充满于此身中，无喜生乐无处不遍。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者于此身中，以清淨心意解遍满成就游，于此身中，以清淨心无处不遍。犹有一人，被七肘衣或八肘衣，从头至足，于此身体无处不覆。如是比丘于此身中，以清淨心意解遍满成就游，于此身中，以清淨心无处不遍。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者念光明想，善受善持，善意所念，如前后亦然，如后前亦然，如昼夜亦然，如夜昼亦然，如下上亦然，如上下亦然，如是不颠倒，心无有缠，修光明心，心终不为闇之所覆。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者观相善受、善持、善意所念。犹如有人，坐观卧人，卧观坐人。如是比丘观相善受、善持、善意所念。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者此身随住，随其好恶，从头至足，观见种种不淨充满，谓此身中有髮、毛、爪、齿、麁细薄肤、皮、肉、筋、骨、心、肾、肝、肺、大肠、小肠、脾、胃、<span class='corr'>摶</span>粪、脑及脑根、泪、汗、涕、唾、脓、血、肪、髓、涎、胆、小便。犹以器盛若干种子，有目之士，悉见分明，谓稻、粟种、大麦、小麦、大小麻豆、菘菁芥子。如是比丘此身随住，随其好恶，从头至足，观见种种不淨充满，谓此身中有髮、毛、爪、齿、麁细薄肤、皮、肉、筋、骨、心、肾、肝、肺、大肠、小肠、脾、胃、摶粪、脑及脑根、泪、汗、涕、唾、脓、血、肪、髓、涎、胆、小便。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者观身诸界，我此身中有地界、水界、火界、风界、空界、识界。犹如屠儿杀牛，剥皮布于地上，分作六段。如是比丘观身诸界，我此身中，地界、水界、火界、风界、空界、识界。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者观彼死尸，或一、二日，至六、七日，乌鵄所啄，犲狗所食，火烧埋地，悉腐烂坏，见已自比，今我此身亦复如是，俱有此法，终不得离。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者如本见息道骸骨青色，腐烂食半，骨锁在地，见已自比，今我此身亦复如是，俱有此法，终不得离。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者如本见息道离皮肉血，唯筋相连，见已自比，今我此身亦复如是，俱有此法，终不得离。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者如本见息道骨节解散，散在诸方，足骨、膊骨、髀骨、臗骨、脊骨、肩骨、颈骨、髑髏骨，各在异处，见已自比，今我此身亦复如是，俱有此法，终不得离。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「复次，比丘修习念身，比丘者如本见息道骨白如螺，青犹鸽色，赤若血涂，腐坏碎末，见已自比，今我此身亦复如是，俱有此法，终不得离。如是比丘随其身行，便知上如真。彼若如是在远离独住，心无放逸，修行精勤，断心诸患而得定心，得定心已，则知上如真。是谓比丘修习念身。</p>
<p>「若有如是修习念身、如是广布者，彼诸善法尽在其中，谓道品法也。若彼有心意解遍满，犹如大海，彼诸小河尽在海中。若有如是修习念身、如是广布者，彼诸善法尽在其中，谓道品法也。</p>
<p>「若有沙门、梵志不正立念身、游行少心者，彼为魔波旬伺求其便，必能得也。所以者何？彼沙门、梵志空无念身故，犹如有瓶，中空无水，正安着地，若人持水来泻瓶中，于比丘意云何？彼瓶如是当受水不？」</p>
<p>比丘答曰：「受也。世尊！所以者何？彼空无水，正安着地，是故必受。」</p>
<p>「如是若有沙门、梵志不正立念身、游行少心者，彼为魔波旬伺求其便，必能得也。所以者何？彼沙门、梵志空无念身故。若有沙门、梵志正立念身、游行无量心者，彼为魔波旬伺求其便，终不能得。所以者何？彼沙门、梵志不空有念身故，犹如有瓶，水满其中，正安着地，若人持水来泻瓶中，于比丘意云何？彼瓶如是复受水不？」</p>
<p>比丘答曰：「不也。世尊！所以者何？彼瓶水满，正安着地，是故不受。」</p>
<p>「如是若有沙门、梵志，有正立念身、游行无量心者，彼为魔波旬伺求其便，终不能得。所以者何？彼沙门、梵志不空有念身故。若有沙门、梵志不正立念身、游行少心者，彼为魔波旬伺求其便，必能得也。所以者何？彼沙门、梵志空无念身故，犹如力士，以大重石掷淖泥中，于比丘意云何？泥为受不？」</p>
<p>比丘答曰：「受也。世尊！所以者何？泥淖石重，是故必受。」</p>
<p>「如是若有沙门、梵志不正立念身、游行少心者，彼为魔波旬伺求其便，必能得也。所以者何？彼沙门、梵志空无念身故。若有沙门、梵志正立念身、游行无量心者，彼为魔波旬伺求其便，终不能得。所以者何？彼沙门、梵志不空有念身故，犹如力士，以轻毛毱掷平户扇，于比丘意云何？彼为受不？」</p>
<p>比丘答曰：「不也。世尊！所以者何？毛毱轻阐，户扇平立，是故不受。」</p>
<p>「如是若有沙门、梵志正立念身、游行无量心者，彼为魔波旬伺求其便，终不能得。所以者何？彼沙门、梵志不空有念身故。若有沙门、梵志不正立念身、游行少心者，彼为魔波旬伺求其便，必能得也。所以者何？彼沙门、梵志空无念身故，犹人求火，以槁木为母，以燥鑽鑽，于比丘意云何？彼人如是，为得火不？」</p>
<p>比丘答曰：「得也。世尊！所以者何？彼以燥鑽鑽于槁木，是故必得。」</p>
<p>「如是若有沙门、梵志不正立念身、游行少心者，彼为魔波旬伺求其便，必能得也。所以者何？彼沙门、梵志空无念身故。若有沙门、梵志正立念身、游行无量心者，彼为魔波旬伺求其便，终不能得。所以者何？彼沙门、梵志不空有念身故，犹人求火，以湿木为母，以湿鑽鑽，于比丘意云何？彼人如是，为得火不？」</p>
<p>比丘答曰：「不也。世尊！所以者何？彼以湿鑽鑽于湿木，是故不得。」</p>
<p>「如是若有沙门、梵志正立念身、游行无量心者，彼为魔波旬伺求其便，终不能得。所以者何？彼沙门、梵志不空有念身故。」</p>
<p>「如是修习念身、如是广布者，当知有十八德。云何十八？比丘者，能忍飢渴、寒热、蚊虻、蝇蚤、风日所逼，恶声、捶杖亦能忍之，身遇诸疾，极为苦痛，至命欲绝，诸不可乐，皆能堪耐，如是修习念身，如是广布者，是谓第一德。</p>
<p>「复次，比丘堪耐不乐，若生不乐，心终不着，如是修习念身、如是广布者，是谓第二德。</p>
<p>「复次，比丘堪耐恐怖，若生恐怖，心终不着，如是修习念身、如是广布者，是谓第三德。</p>
<p>「复次，比丘生三恶念：欲念、恚念、害念。若生三恶念，心终不着，如是修习念身、如是广布者，是谓第四、五、六、七德。</p>
<p>「复次，比丘离欲、离恶不善之法，至得第四禪成就游，如是修习念身、如是广布者，是谓第八德。</p>
<p>「复次，比丘三结已尽，得须陀洹，不堕恶法，定趣正觉，极受七有，天上人间一往来已而得苦际，如是修习念身、如是广布者，是谓第九德。</p>
<p>「复次，比丘三结已尽，婬怒痴薄，得一往来天上人间，一往来已而得苦际，如是修习念身、如是广布者，是谓第十德。</p>
<p>「复次，比丘五下分结尽，生于彼间，便般涅槃，得不退法，不还此世，如是修习念身、如是广布者，是谓第十一德。</p>
<p>「复次，比丘若有息解脱，离色得无色，如其像定身作证成就游，而以慧观知漏、断漏，如是修习念身、如是广布者，是谓第十二、十三、十四、十五、十六、十七德。</p>
<p>「复次，比丘如意足、天耳、他心智、宿命智、生死智，诸漏已尽，得无漏心解脱、慧解脱，于现法中自知自觉，自作证成就游，生已尽，梵行已立，所作已办，不更受有，知如真。如是修习念身、如是广布者，是谓第十八德。如是修习念身、如是广布者，当知有此十八功德。」</p>
<p>佛说如是。彼诸比丘闻佛所说，欢喜奉行。</p>
<p>念身经第十竟<span class='note-inline'>(四千二百二十五字)</span></p></div>
<div class='div-w'>
<p>十八德内关六七八并十三至十七者，应在第五、第十八德内也。南本结在第四、第十二中，理犹难晓。</p></div>
<div class='div-jing'><a id='mulu112' />
<p class='h3'>（八二）中阿含长寿王品支离弥梨经第十一<span class='note-inline'>(第二小土城诵)</span></p>
<p>我闻如是：</p>
<p>一时，佛游王舍城，在竹林加兰哆园。</p>
<p>尔时，众多比丘于中食后少有所为，集坐讲堂，欲断諍事，谓论此法、律，此佛之教。彼时，质多罗象子比丘亦在众中。于是，质多罗象子比丘，众多比丘论此法、律，此佛教时，于其中间竞有所说，不待诸比丘说法訖竟，又不以恭敬、不以善观问诸上尊长老比丘。</p>
<p>是时，尊者大拘絺罗在彼众中。于是，尊者大拘絺罗告质多罗象子比丘曰：「贤者！当知众多比丘说此法、律，此佛教时，汝莫于中竞有所说，若诸比丘所说訖已，然后可说。汝当以恭敬，当以善观问诸上尊长老比丘，莫不恭敬，莫不善观问诸上尊长老比丘。」</p>
<p>尔时，质多罗象子比丘诸亲朋友悉在众中。于是，质多罗象子比丘诸亲朋友语尊者大拘絺罗曰：「贤者大拘絺罗！汝莫大责数质多罗象子比丘。所以者何？质多罗象子比丘戒德多闻，似如懈怠，然不贡高。贤者大拘絺罗！质多罗象子比丘，诸比丘随所为时而能佐助。」</p>
<p>于是，尊者大拘絺罗语质多罗象子比丘诸亲朋友曰：「诸贤！不知他心者，不得妄说称不称。所以者何？或有一人在世尊前时，及诸上尊长老梵行可慙可愧、可爱可敬前，彼便善守善护；若于后时离世尊前，及离诸上尊长老梵行可慙可愧、可爱可敬前，彼便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！犹若如牛，入他田中，守田人捉，或以绳繫，或着栏中。诸贤！若有作是说，此牛不复入他田中，如是彼为正说耶？」</p>
<p>答曰：「不也。所以者何？谓彼牛者，为绳所繫，或断或解，为栏所遮，或破或跳出，复入他田，如前无异。」</p>
<p>「诸贤！或有一人在世尊前时，及诸上尊长老梵行可慙可愧、可爱可敬前，彼便善守善护；若于后时离世尊前，及离诸梵行可慙可愧、可爱可敬前，彼便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！是谓有一人。</p>
<p>「复次，诸贤！或有一人逮得初禪，彼得初禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！犹大雨时，村间湖池水满其中，彼若本时所见沙石、草木、甲虫、鱼鼈、虾蟆及诸水性，去时来时，走时住时，后水满已，尽不复见。诸贤！若有作是说，彼湖池中终不复见沙石、草木、甲虫、鱼鼈、虾蟆及诸水性，去时来时，走时住时，如是彼为正说耶？」</p>
<p>答曰：「不也。所以者何？彼湖池水，或象饮马饮，骆驼、牛、驴、猪、鹿、水牛饮，或人取用，风吹日炙；彼若本时不见沙石、草木、甲虫、鱼鼈、虾蟆及诸水性，去时来时，走时住时，后水减已，还见如故。」</p>
<p>「如是，贤者！或有一人逮得初禪，彼得初禪已，便自安住，不复更求未得欲得、不获欲获、不作证欲作证；彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！是谓有一人。</p>
<p>「复次，诸贤！或有一人得第二禪，彼得第二禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！犹大雨时，四衢道中尘灭作泥。诸贤！若有作是说，此四衢道泥终不燥，不复作尘，如是彼为正说耶？」</p>
<p>答曰：「不也。所以者何？此四衢道，或象行马行，骆驼、牛、驴、猪、鹿、水牛及人民行，风吹日炙，彼四衢道泥乾燥已，还复作尘。」</p>
<p>「如是，诸贤！或有一人得第二禪，彼得第二禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！是谓有一人。</p>
<p>「复次，诸贤！或有一人得第三禪，彼得第三禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！犹山泉湖水，澄清平岸，定不动摇，亦无波浪。诸贤！若有作是说，彼山泉湖水终不复动，亦无波浪，如是彼为正说耶？」</p>
<p>答曰：「不也。所以者何？或于东方大风卒来，吹彼湖水，动涌波浪；如是南方、西方、北方大风卒来，吹彼湖水，动涌波浪。」</p>
<p>「如是，诸贤！或有一人得第三禪，彼得第三禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！是谓有一人。</p>
<p>「复次，诸贤！或有一人得第四禪，彼得第四禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！犹如居士、居士子，食微妙食，充足饱满已，本欲食者，则不复欲。诸贤！若有作是说，彼居士、居士子，终不复欲得食，如是彼为正说耶？」</p>
<p>答曰：「不也。所以者何？彼居士、居士子，过夜飢已，彼若本所不用食者，还复欲得。」</p>
<p>「如是，诸贤！或有一人得第四禪，彼得第四禪已，便自安住，不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！是谓有一人。</p>
<p>「复次，诸贤！或有一人得无想心定，彼得无想心定已，便自安住，不复更求未得欲得、不获欲获、不作证欲作证。彼于后时，便数与白衣共会，调笑<span class='corr'>贡高</span>，种种谈譁；彼数与白衣共会，调笑贡高，种种谈譁已，心便生欲。彼心生欲已，便身热心热。彼身心热已，便捨戒罢道。诸贤！犹如一无事处，闻支离弥梨虫声，彼无事处，或王或王大臣夜止宿，彼象声、马声、车声、步声、螺声、鼓声、细腰鼓声、妓鼓声、舞声、歌声、琴声、饮食声，彼若本闻支离弥梨虫声便不复闻。诸贤！若有作是说，彼无事处，终不复闻支离弥梨虫声，如是彼为正说耶？」</p>
<p>答曰：「不也。所以者何？彼王及王大臣过夜平旦，各自还归，彼若闻象声、马声、车声、步声、螺声、鼓声、细腰鼓声、妓鼓声、舞声、歌声、瑟声、饮食声故，不闻支离弥梨虫声，彼既去已，还闻如故。」</p>
<p>「如是。诸贤！得无想心定，得无想心定已，便自安住、不复更求未得欲得、不获欲获、不作证欲作证。彼于后时，便数与白衣共会，调笑贡高，种种谈譁；彼数与白衣共会，调笑贡高，种种谈譁已，便心生欲。心生欲已，便身热心热。彼身心热已，便捨戒罢道。诸贤！是谓有一人。」</p>
<p>尔时，质多罗象子比丘寻于其后捨戒罢道，质多罗象子比丘诸亲朋友闻质多罗象子比丘捨戒罢道已，往詣尊者大拘絺罗所，到已，白曰：「尊者大拘絺罗！为知质多罗象子比丘心，为因餘事知。所以者何？今质多罗象子比丘已捨戒罢道。」</p>
<p>尊者大拘絺罗告彼亲朋友曰：「诸贤！此事正应尔。所以者何？以不知如真，不见如真。所以者何？因不知如真，不见如真故。」</p>
<p>尊者大拘絺罗所说如是。彼诸比丘闻尊者大拘絺罗所说，欢喜奉行。</p>
<p>支离弥梨经第十一竟<span class='note-inline'>(二千四百四十七字)</span></p></div>
<div class='div-jing'><a id='mulu113' />
<p class='h3'>（八三）中阿含长寿王品长老上尊睡眠经第十二<span class='note-inline'>(第二小土城诵)</span></p>
<p>我闻如是：</p>
<p>一时，佛游婆耆瘦，在鼉山怖林鹿野园中。</p>
<p>尔时，尊者大目揵连游摩竭国，在善知识村中。于是，尊者大目揵连独安静处宴坐思惟而便睡眠。世尊遥知尊者大目揵连独安静处宴坐思惟而便睡眠。世尊知已，即入如其像定，以如其像定，犹若力士屈申臂顷，从婆耆瘦鼉山怖林鹿野园中忽没不现，往摩竭国善知识村尊者大目揵连前。于是，世尊从定而寤，告曰：「大目揵连！汝着睡眠。大目揵连！汝着睡眠。」</p>
<p>尊者大目揵连白世尊曰：「唯然。世尊！」</p>
<p>佛复告曰：「大目揵连！如所相着睡眠，汝莫修彼相，亦莫广布，如是睡眠便可得灭。若汝睡眠故不灭者，大目揵连！当随本所闻法，随而受持广布诵习，如是睡眠便可得灭。若汝睡眠故不灭者，大目揵连！当随本所闻法，随而受持为他广说，如是睡眠便可得灭。若汝睡眠故不灭者，大目揵连！当随本所闻法，随而受持、心念、心思，如是睡眠便可得灭。若汝睡眠故不灭者，大目揵连！当以两手捫摸于耳，如是睡眠便可得灭。</p>
<p>「若汝睡眠故不灭者，大目揵连！当以冷水澡洗面目及洒身体，如是睡眠便可得灭。若汝睡眠故不灭者，大目揵连！当从室出，外观四方，瞻视星宿，如是睡眠便可<span class='corr'>得</span>灭。若汝睡眠故不灭者，大目揵连！当从室出，而至屋头，露地经行，守护诸根，心安在内，于后前想，如是睡眠便可得灭。若汝睡眠故不灭者，大目揵连！当捨经行道，至经行道头，敷尼师檀，结跏趺坐，如是睡眠便可得灭。若汝睡眠故不灭者，大目揵连！当还入室，四疊优多罗僧以敷床上，襞僧伽梨作枕，右脇而卧，足足相累，心作明想，立正念正智，常欲起想。</p>
<p>「大目揵连！莫计床乐眠卧安快，莫贪财利，莫着名誉。所以者何？我说一切法不可与会，亦说与会。大目揵连！我说何法不可与会？大目揵连！若道俗法共合会者，我说此法不可与会。大目揵连！若道俗法共合会者，便多有所说，若多有所说者，则便有调，若有调者，便心不息。大目揵连！若心不息者，便心离定。大目揵连！是故我说不可与会。大目揵连！我说何法可与共会？大目揵连！彼无事处，我说此法可与共会，山林树下空安静处，高岩石室寂无音声，远离，无恶，无有人民，随顺宴坐。大目揵连！我说此法可与共会。</p>
<p>「大目揵连！汝若入村行乞食者，当以厌利，厌供养、恭敬，汝若于利、供养、恭敬心作厌已，便入村乞食。大目揵连！莫以高大意入村乞食。所以者何？诸长者家有如是事，比丘来乞食，令长者不作意，比丘便作是念：『谁坏我长者家？所以者何？我入长者家，长者不作意。』因是生忧，因忧生调，因调生心不息，因心不息，心便离定。大目揵连！汝说法时莫以諍说，若諍说者，便多有所说，因多说故，则便生调，因生调故，便心不息，因心不息故，便心离定。大目揵连！汝说法时莫强，说法如师子。大<span class='corr'>目揵</span>连！汝说法时，下意说法，捨力、灭力、破坏于力，当以不强，说法如师子。大目揵连！当学如是。」</p>
<p>尔时，尊者大目揵连即从坐起，偏袒着衣，叉手向佛，白曰：「世尊！云何比丘得至究竟，究竟白淨、究竟梵行、究竟梵行訖？」</p>
<p>世尊告曰：「大目揵连！比丘若觉乐、觉苦、觉不苦不乐者，彼此觉观无常、观兴衰、观断、观无欲、观灭、观捨。彼此觉观无常、观兴衰、观断、观无欲、观灭、观捨已，不受此世；因不受世已，便不疲劳；因不疲劳已，便般涅槃，生已尽，梵行已立，所作已办，不更受有，知如真。大目揵连！如是比丘得至究竟，究竟白淨、究竟梵行、究竟梵行訖。」</p>
<p>佛说如是。尊者大目揵连闻佛所说，欢喜奉行。</p>
<p>长老上尊睡眠经第十二竟<span class='note-inline'>(千一百三十七字)</span></p></div>
<p class='juan'>中阿含经卷第二十<span class='note-inline'>(七千八百九字)</span><span class='note-inline'>(第二小土城诵)</span></p></div></div>
</div><!-- end of div[@id='body'] -->
</body></html>
