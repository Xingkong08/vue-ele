<html xmlns="http://www.w3.org/1999/xhtml">
<head>
  <title>中阿含经</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<p class='juan'><a id='mulu205' />中阿含经卷第三十八</p><p class="byline">东晋罽宾三藏瞿昙僧伽提婆译</p>
<div class='div-other'><a id='mulu206' />
<div class='div-pin'><a id='mulu207' />
<p class='h2'>梵志品第一<span class='note-inline'>(有十经)</span><span class='note-inline'>(第四一日诵名分别)</span><span class='note-inline'>(有三品半合有三十五经)</span></p>
<div class="lg" style="margin-left:1em">
<div class="lg-row">
<div class="lg-cell">鹦鹉、鬚闲提</div>
<div class="lg-cell">婆罗婆游堂</div>
</div>
<!-- end of lg-row -->
<div class="lg-row">
<div class="lg-cell">须达、梵波罗</div>
<div class="lg-cell">黄芦园、头那</div>
</div>
<!-- end of lg-row -->
<div class="lg-row">
<div class="lg-cell">阿伽罗訶那</div>
<div class="lg-cell">阿园那、梵摩</div>
</div><!-- end of lg --></div>
<div class='div-jing'><a id='mulu208' />
<p class='h3'>（一五二）中阿含梵志品鹦鹉经第一<span class='note-inline'>(第三念诵)</span></p>
<p>我闻如是：</p>
<p>一时，佛游王舍城，在竹林加兰哆园。</p>
<p>尔时，鹦鹉摩纳都题子少有所为，往至王舍城，寄宿居士家。于是，鹦鹉摩纳都题子问所寄宿居士曰：「颇有沙门、梵志宗主众师，统领大众，为人所尊，令我随时往见奉敬，儻能因此敬奉之时，得欢喜耶？」</p>
<p>居士答曰：「有也。天爱！沙门瞿昙释种子捨释宗族，剃除鬚髮，着袈裟衣，至信、捨家、无家、学道，觉无上正尽觉。天爱！自可随时往见，詣彼奉敬，或能因此奉敬之时，心得欢喜。」</p>
<p>鹦鹉摩纳即复问曰：「沙门瞿昙今在何处？我欲见之。」</p>
<p>居士答曰：「沙门瞿昙在此王舍城竹林加兰哆园，便可往见。」</p>
<p>于是，鹦鹉摩纳从所寄宿居士家出，往詣竹林加兰哆园。鹦鹉摩纳遥见世尊在树林间，端政姝好，犹星中月，光耀煒曄，晃若金山，相好具足，威神巍巍，诸根寂定，无有蔽碍，成就调御，息心静默。见已，便前往詣佛所，共相问讯，却坐一面，白曰：「瞿昙！欲有所问，听乃敢陈？」</p>
<p>世尊告曰：「恣汝所问。」</p>
<p>鹦鹉摩纳问曰：「瞿昙！如我所闻，若在家者，便得善解，则知如法，出家学道者，则不然也。我问瞿昙此事云何？」</p>
<p>世尊告曰：「此事不定。」</p>
<p>鹦鹉摩纳白曰：「瞿昙！愿今为我分别此事。」</p>
<p>世尊告曰：「摩纳！諦听，善思念之，我当为汝具分别说。」鹦鹉摩纳受教而听。</p>
<p>佛言：「摩纳！若有在家及出家学道行邪行者，我不称彼。所以者何？若有在家及出家学道行邪行者，不得善解，不知如法。是故，摩纳！若有在家及出家学道行邪行者，我不称彼。摩纳！若有在家及出家学道行正行者，我称说彼。所以者何？若有在家及出家学道行正行者，必得善解，则知如法。是故，摩纳！若有在家及出家学道行正行者，我称说彼。摩纳！我如是说，说此二法，如是分别，如是显示。若有沙门梵志有力坚固深入，一向专着，而说此为真諦，餘者虚妄。」</p>
<p>鹦鹉摩纳白曰：「瞿昙！如我所闻，若在家者，便有大利，有大功德，出家学道者，则不然也。我问瞿昙此事云何？」</p>
<p>世尊告曰：「此事不定。」</p>
<p>鹦鹉摩纳白曰：「瞿昙！愿复为我分别此事。」</p>
<p>世尊告曰：「摩纳！諦听，善思念之，我当为汝具分别说。」鹦鹉摩纳受教而听。</p>
<p>佛言：「摩纳！若在家者，有大灾患，有大鬪諍，有大怨憎，行邪行者，不得大果，无大功德。犹如田作，有大灾患，有大鬪諍，有大怨憎，行邪行者，不得大果，无大功德。如是，摩纳！若在家者亦复如是。摩纳！出家学道少有灾患，少有鬪諍，少有怨憎，行邪行者，不得大果，无大功德。犹如治生，少有灾患，少有鬪諍，少有怨憎，行邪行者，不得大果，无大功德。如是，摩纳！出家学道亦复如是。</p>
<p>「摩纳！若在家者，有大灾患，有大鬪諍，有大怨憎，行正行者，得大果报，有大功德。犹如田作，有大灾患，有大鬪諍，有大怨憎，行正行者，得大果报，有大功德。如是，摩纳！若在家者亦复如是。摩纳！出家学道少有灾患，少有鬪諍，少有怨憎，行正行者，得大果报，有大功德。犹如治生，少有灾患，少有鬪諍，少有怨憎，行正行者，得大果报，有大功德。如是，摩纳！出家学道亦复如是。摩纳！我如是说，说此二法，如是分别，如是显示。若有沙门、梵志有力坚固深入，一向专着，而说此为真諦，餘者虚妄。」</p>
<p>鹦鹉摩纳白曰：「瞿昙！彼诸梵志施设五法，有大果报，有大功德，作福得善。」</p>
<p>世尊告曰：「若诸梵志施设五法，有大果报，有大功德，作福得善。汝在此众，今可说耶？」</p>
<p>鹦鹉摩纳白曰：「瞿昙！我无不可。所以者何？瞿昙！于今现坐此众。」</p>
<p>世尊告曰：「汝便可说。」</p>
<p>鹦鹉摩纳白曰：「瞿昙！善听。瞿昙！梵志施设第一真諦法，有大果报，有大功德，作福得善；第二诵习，第三热行，第四苦行。瞿昙！梵志施设第五梵行，有大果报，有大功德作福得善。」</p>
<p>世尊告曰：「若有梵志施设五法，有大果报，有大功德，作福得善。彼梵志中颇有一梵志作如是说：『我此五法，于现法中自知自觉，自作证已，施设果耶？』」</p>
<p>鹦鹉摩纳白世尊曰：「无也。瞿昙！」</p>
<p>世尊告曰：「颇有师及祖师，至七世父母，作如是说：『我此五法，于现法中自知自觉，自作证已，施设果耶？』」</p>
<p>鹦鹉摩纳白世尊曰：「无也。瞿昙！」</p>
<p>尔时，世尊问曰：「摩纳！若昔有梵志寿终命过，诵持经书，流布经书，诵习典经：一曰夜吒，二曰婆摩，三曰婆摩提婆，四曰毗奢蜜哆罗，五曰夜婆陀揵尼，六曰应疑罗婆，七曰婆私吒，八曰迦叶，九曰婆罗婆，十曰婆惒。谓今诸梵志即彼具经诵习持学，彼颇作是说：『我此五法，于现法中自知自觉，自作证已，施设果耶？』」</p>
<p>鹦鹉摩纳白世尊曰：「无也。瞿昙！但诸梵志因信受持。」</p>
<p>世尊告曰：「若于诸梵志，无一梵志而作是说：『我此五法，于现法中自知自觉，自作证已，施设果报。』亦无师及祖师，乃至七世父母，而作是说：『我此五法，于现法中自知自觉，自作证已，施设果报。』若昔有梵志寿终命过，诵持经书，流布经书，诵习典经：一曰夜吒，二曰婆摩，三曰婆摩提婆，四曰毗奢蜜哆逻，五曰夜婆陀揵尼，六曰应疑罗婆，七曰婆私吒，八曰迦叶，九曰婆罗婆，十曰婆惒。谓今诸梵志即彼具经诵习持学，彼无作是说：『我此五法，于现法中自知自觉，自作证已，施设果报。』摩纳！彼诸梵志不以此故，于信向中无根本耶？」</p>
<p>鹦鹉摩纳白曰：「瞿昙！实无根本，但诸梵志闻已受持。」</p>
<p>世尊告曰：「犹众盲儿各相扶持，彼在前者，不见于后，亦不见中。彼在中者，不见于前，亦不见后。彼在后者，不见于中，亦不见前。摩纳！所说诸梵志辈亦复如是。摩纳！前说信而后复说闻。」</p>
<p>鹦鹉摩纳瞋恚世尊，憎嫉不悦，诽谤世尊，指擿世尊，骂詈世尊：「应诽谤瞿昙！应指瞿昙！应堕瞿昙！」语世尊曰：「有一梵志，名弗袈裟裟罗，姓直清淨化，彼作是说：『若有沙门、梵志，于人上法有知有见，现我得者。我闻是已，便大笑之，意不相可，虚妄不真，亦不如法。云何人生人中，自说得人上法？若于人上法言我知我见者，此事不然。』」</p>
<p>于是，世尊便作是念：「鹦鹉摩纳都题子瞋恚于我，憎嫉不悦，诽谤于我，指擿于我，骂詈于我：『应诽谤，瞿昙！应指，瞿昙！应堕，瞿昙！』而语我曰：『瞿昙！有梵志名弗袈裟裟罗，姓直清淨化，彼作是说：「若有沙门、梵志，于人上法有知有见，现我得者。我闻是已，便大笑之，意不相可，虚妄不真，亦不如法。云何人生人中，自说得人上法？若于人上法言我知我见者，此事不然。」』」</p>
<p>世尊知已，告曰：「摩纳！梵志弗袈裟裟罗，姓直清淨化，彼知一切沙门、梵志心之所念，然后作是说：『若有沙门、梵志，于人上法有知有见，现我得者。我闻是已，便大笑之，意不相可，虚妄不真，亦不如法。云何人生人中，自说得人上法？若于人上法言我知我见者，此事不然耶？』」</p>
<p>鹦鹉摩纳答曰：「瞿昙！梵志弗袈裟裟罗，姓直清淨化，自有一婢，名曰不尼，尚不能知心之所念，况复欲知一切沙门、梵志心之所念耶？若使知者，终无是处。」</p>
<p>世尊告曰：「犹人生盲，彼作是说：『无黑白色，亦无见黑白色者。无好恶色，亦无见好恶色。无长短色，亦无见长短色。无近远色，亦无见近远色。无麤细色，亦无见麤细色。我初不见不知，是故无色。』彼生盲人作如是说，为真实耶？」</p>
<p>鹦鹉摩纳答世尊曰：「不也。瞿昙！所以者何？有黑白色，亦有见黑白色者。有好恶色，亦有见好恶色。有长短色，亦有见长短色。有近远色，亦有见近远色。有麤细色，亦有见麤细色。若言我初不见不知，是故无色。彼生盲人作是说者，为不真实。」</p>
<p>「摩纳！梵志弗袈裟裟罗，姓直清淨化，彼所说者，非如生盲无目人耶？」</p>
<p>鹦鹉摩纳答世尊曰：「如盲。瞿昙！」</p>
<p>世尊告曰：「摩纳！于意云何？若昔有梵志寿终命过，诵持经书，流布经书，诵习典经，谓商伽梵志、生闻梵志、弗袈裟裟罗梵志及汝父都题，若彼所说，可不可、有真无真、有高有下耶？」</p>
<p>鹦鹉摩纳答世尊曰：「若昔有梵志寿终命过，诵持经书，流布经书，诵习典经，谓商伽梵志、生闻梵志、弗袈裟裟罗梵志及我父都题。彼所说者，于我意者，欲令可，莫令不可，欲令真，莫令不真，欲令高，莫令下。」</p>
<p>彼时，世尊问曰：「摩纳！梵志弗袈裟裟罗，姓直清淨化，彼所说者，非为不可、无有可耶？非为不真、无有真耶？非为至下、无有高耶？」</p>
<p>鹦鹉摩纳答世尊曰：「实尔。瞿昙！」</p>
<p>「复次，摩纳！有五法作障碍，作覆盖，作盲无目，能灭智慧，唐<span class='corr'>自</span>疲劳，不得涅槃。云何为五？摩纳！欲第一法作障碍，作覆盖，作盲无目，能灭智慧，唐自疲劳，不得涅槃。摩纳！恚、身见、戒取，疑第五法作障碍，作覆盖，作盲无目，能灭智慧，唐自疲劳，不得涅槃。摩纳！于意云何？为此五法之所障碍、覆盖、阴缠，彼若欲观自义，观他义，观俱义，及知一切沙门、梵志心之所念者，终无是处。摩纳！梵志弗袈裟裟罗，姓直清淨化，为欲所染，欲所秽染，欲触欲猗，着于欲，入于欲中，不见灾患，不知出要而行于欲。彼为此五法之所障碍、覆盖、阴缠，彼若欲观自义，观他义，观俱义，及知一切沙门、梵志心之所念者，终无是处。</p>
<p>「复次，摩纳！有五欲功德，爱念意乐，彼有爱色欲相应，甚可于乐。云何为五？目知色，耳知声，鼻知香，舌知味，身知触。摩纳！于意云何？众生因此五欲功德故，生乐生喜，不复是过耶？」</p>
<p>鹦鹉摩纳白世尊曰：「如是。瞿昙！」</p>
<p>世尊问曰：「摩纳！于意云何？若因草木而然火，及离草木而然火，何者光[火*僉]最上、最妙、最胜耶？」</p>
<p>鹦鹉摩纳白曰：「瞿昙！若离草木而然火者，终无是处，唯有如意足力。瞿昙！若离草木而然火者，彼光[火*僉]最上、最妙、最胜。」</p>
<p>世尊告曰：「如是，如是。摩纳！若离草木而然火者，终无是处，唯有如意足力。若离草木而然火者，彼光[火*僉]最上、最妙、最胜，我今假说。摩纳！如因草木而然火者，如是众生所生喜乐，谓因欲、恶不善之法，不得捨乐及于止息。摩纳！如离草木而然火者，如是众生所生捨乐，谓因离欲，从诸善法而得捨乐及于止息。」</p>
<p>世尊告曰：「摩纳！于意云何？有一梵志作斋行施，或从东方有刹利童子来，彼作是说：『我于其中得第一座、第一澡水、第一饮食。』彼于其中不得第一座、第一澡水、第一饮食，便生怨恨而怀憎嫉。或从南方有梵志童子来，彼作是说：『我于其中得淨妙食。』彼于其中不得淨妙食，便生怨恨而怀憎嫉。或从西方有居士童子来，彼作是说：『我于其中得丰饶食。』彼于其中不得丰饶食，便生怨恨而怀憎嫉。或从北方有工师童子来，彼作是说：『我于其中得丰足食。』彼于其中不得丰足食，便生怨恨而怀憎嫉。摩纳！彼诸梵志行如是施，施设何等报耶？」</p>
<p>鹦鹉摩纳白曰：「瞿昙！梵志不如是心行于布施，使他生怨恨而怀憎嫉。瞿昙！当知梵志以愍伤心而行于施，以愍伤心而行施已，便得大福。」</p>
<p>世尊告曰：「摩纳！梵志非为施设第六法，有大果报，有大功德，作福得善耶？」</p>
<p>鹦鹉摩纳答世尊曰：「如是。瞿昙！」</p>
<p>世尊问曰：「摩纳！若有梵志施设五法，有大果报，有大功德，作福得善，汝见此法多在何处，为在家耶？为出家学道耶？」</p>
<p>鹦鹉摩纳答曰：「瞿昙！若有梵志施设五法，有大果报，有大功德，作福得善，我见此法多在出家学道，非在家也。所以者何？在家者多事，多有所作，多有结恨，多有憎諍，彼不能得守护诚諦。瞿昙！出家学道者少事，少有所作，少有结恨，少有憎諍，彼必能得守护诚諦。瞿昙！彼诚諦者，我见多在出家学道，非在家也。所以者何？在家者多事，多有所作，多有结恨，多有憎諍，彼不得行施，不得诵习，不得行苦行，不得行梵行。瞿昙！出家学道者少事，少有所作，少有结恨，少有憎諍，彼得行施，彼得诵习，得行苦行，得行梵行。瞿昙！行梵行者，我见此法多在出家学道，非在家也。」</p>
<p>世尊告曰：「摩纳！若有梵志施设五法，有大果报，有大功德，作福得善者，我说是从心起。云何为心？若心无结、无怨、无恚、无諍，为修彼故。摩纳！于意云何？若有比丘守护诚諦者，彼因守护诚諦故，得喜得悦。摩纳！若有喜及悦，善善相应，我说是从心起。云何为心？若心无结、无怨、无恚、无諍，为修彼故，如是彼得行施，彼得诵习，得行苦行，得行梵行。彼因行梵行故，得喜得悦。摩纳！若有喜及悦，善善相应，我说是从心起。云何为心？若心无结、无怨、无恚、无諍，彼心与慈俱，遍满一方成就游。如是二三四方、四维上下，普周一切，心与慈俱，无结、无怨、无恚、无諍，极广甚大，无量善修，遍满一切世间成就游。如是悲、喜心与捨俱，无结、无怨、无恚、无諍，极广甚大，无量善修，遍满一切世间成就游。</p>
<p>「摩纳！犹如有人善吹于螺，彼若有方未曾闻者，彼于夜半而登高山，极力吹螺，出微妙声，遍满四方。如是，比丘心与慈俱，遍满一方成就游。如是二三四方、四维上下，普周一切，心与慈俱，无结、无怨、无恚、无諍，极广甚大，无量善修，遍满一切世间成就游。如是悲、喜心与捨俱，无结、无怨、无恚、无諍，极广甚大，无量善修，遍满一切世间成就游。摩纳！于意云何？若有求天，要求天上故，便行贪伺相应心，令我作天及餘天。若有求天，要求天上故，便无结、无怨、无恚、无諍，无量极广善修，心定意解，遍满成就游，令我作天及餘天。汝观于彼，谁得作天及餘天耶？」</p>
<p>鹦鹉摩纳答曰：「瞿昙！若此求天，要求天上故，便无结、无怨、无恚、无諍，无量极广善修，心定意解，遍满成就游者，我观于彼必得作天或餘天也。」</p>
<p>世尊问曰：「摩纳！于意云何？若有求梵天，要求梵天上故，便行贪伺相应心，令我作梵天及餘梵天。若有求梵天，要求梵天上故，便无结、无怨、无恚、无諍，无量极广善修，心定意解，遍满成就游，令我作梵天及餘梵天。汝观于彼，谁得作梵天及餘梵天耶？」</p>
<p>鹦鹉摩纳答曰：「瞿昙！若此求梵天，要求梵天上故，便无结、无怨、无恚、无諍，无量极广善修，心定意解，遍满成就游者，我观于彼得作梵天或餘梵天。」</p>
<p>鹦鹉摩纳问曰：「瞿昙！知梵道迹耶？」</p>
<p>世尊告曰：「摩纳！我今问汝，随所解答。摩纳！于意云何？那罗歌逻村去此众不远耶？」</p>
<p>鹦鹉摩纳答曰：「不远。」</p>
<p>世尊告曰：「摩纳！于意云何？汝于此众告一人曰：『汝往至彼那罗歌逻村，到便即还。』彼受汝教，速疾往至那罗歌逻村，到便即还。彼往返已，汝问道路，谓于那罗歌逻村往返出入事。彼人宁住不能答耶？」</p>
<p>鹦鹉摩纳答世尊曰：「不也。瞿昙！」</p>
<p>世尊告曰：「摩纳！彼人往返于那罗歌逻村，问道路事，乃可得住而不能答。若问如来、无所着、等正觉梵道迹者，终不暂住而不能答。」</p>
<p>鹦鹉摩纳白世尊曰：「沙门瞿昙！无着天祠，此事具足，谓问梵道迹能速答故。世尊！我已知。善逝！我已解。世尊！我今自归于佛、法及比丘众，唯愿世尊受我为优婆塞，从今日始，终身自归，乃至命尽。」</p>
<p>佛说如是。鹦鹉摩纳闻佛所说，欢喜奉行。</p>
<p>鹦鹉经第一竟<span class='note-inline'>(四千五百六十一字)</span></p></div>
<div class='div-jing'><a id='mulu209' />
<p class='h3'>（一五三）中阿含梵志品鬚闲提经第二<span class='note-inline'>(闲音呼姧反)</span><span class='note-inline'>(第四分别诵)</span></p>
<p>我闻如是：</p>
<p>一时，佛游拘楼瘦，在婆罗婆第一静室，坐于草座。</p>
<p>尔时，世尊过夜平旦，着衣持鉢，入釰摩瑟昙次第乞食。食訖，中后还举衣鉢，澡洗手足，以尼师檀着于肩上，往詣一林，至昼行处。尔时，世尊入于彼林，至一树下，敷尼师檀，结加趺坐。</p>
<p>于是，鬚闲提异学中后彷徉，往詣婆罗婆第一静室，鬚闲提异学遥见婆罗婆第一静室有布草座一脇卧处，似师子卧，似沙门卧，似梵行卧，鬚闲提异学见已，问曰：「婆罗婆第一静室，谁有此草座一脇卧处，似师子卧，似沙门卧，似梵行卧？」</p>
<p>婆罗婆梵志答曰：「鬚闲提！有沙门瞿昙释种子，捨释宗族，剃除鬚髮，着袈裟衣，至信，捨家、无家、学道，觉无上正尽觉。彼第一静室有此草座一脇卧处，似师子卧，似沙门卧，似梵行卧。」</p>
<p>鬚闲提异学语曰：「婆罗婆！我今不可见见，不可闻闻，谓我见沙门瞿昙卧处。所以者何？彼沙门瞿昙坏败地，坏败地者，无可用也。」</p>
<p>婆罗婆语曰：「鬚闲提！汝不应以此事骂彼沙门瞿昙。所以者何？彼沙门瞿昙多有慧，刹利慧、梵志慧、居<span class='corr'>士</span>慧、沙门慧，若说慧者皆得圣智。鬚闲提！我欲以此义向彼沙门瞿昙说，为可尔不？」</p>
<p>鬚闲提语曰：「婆罗婆！若欲说者，则随汝意，我无所违。婆罗婆！若见沙门瞿昙者，我亦说此义。所以者何？彼沙门瞿昙败坏地，败坏地者，无可用也。」</p>
<p>尔时，世尊在昼行处，以淨天耳出过于人，闻婆罗婆梵志与鬚闲提异学共论此事。世尊闻已，则于晡时从燕坐起，往詣婆罗婆梵志第一静室，于草座上敷尼师檀，结加趺坐。婆罗婆梵志遥见世尊在树林间，端政姝好，犹星中月，光耀煒曄，晃若金山，相好具足，威神巍巍，诸根寂定，无有蔽碍，成就调御，息心静默。见已，进前往詣佛所，共相问讯，却坐一面。</p>
<p>世尊问曰：「婆罗婆！与鬚闲提异学共论此草坐处耶？」</p>
<p>婆罗婆梵志答世尊曰：「如是。瞿昙！我亦欲以此事向沙门瞿昙说，然沙门瞿昙未说已自知。所以者何？以如来、无所着、等正觉故。」</p>
<p>世尊与婆罗婆梵志共论此事。鬚闲提异学于后彷徉，往詣婆罗婆第一静室。世尊遥见鬚闲提异学来已，而作是说：「鬚闲提！不调御眼根，不密守护而不修者，必受苦报。彼于沙门瞿昙善自调御，善密守护而善修者，必得乐报。鬚闲提！汝因此故，说沙门瞿昙败坏地，败坏地者，无可用耶？」</p>
<p>鬚闲提异学答世尊曰：「如是。瞿昙！」</p>
<p>「鬚闲提！如是耳、鼻、舌、身根，不调御意根，不密守护而不修者，必受苦报。彼于沙门瞿昙善自调御，善密守护而善修者，必得乐报。鬚闲提！汝因此故，说沙门瞿昙败<span class='corr'>坏</span>地，败坏地者，无可用耶？」</p>
<p>鬚闲提异学答世尊曰：「如是。瞿昙！」</p>
<p>世尊问曰：「鬚闲提！于意云何？若人本未出家学道，彼眼知色，爱念意乐，可欲相应。彼于后时捨眼知色，剃除鬚髮，着袈裟衣，至信、捨家、无家、学道。彼眼知色，习、灭、味、患、出要见如真，内息心游行。彼若见人未离色欲，为色爱所食，为色热所热。彼眼知色，爱念意乐，可欲相应，行时见已，不称彼、不乐彼。鬚闲提！于意云何？若有此乐，因爱因色，乐此乐时，薄贱故不称彼，薄贱故不乐彼。鬚闲提！宁可于彼有所说耶？」</p>
<p>答世尊曰：「不也。瞿昙！」</p>
<p>「鬚闲提！于意云何？若人本未出家学道，如是耳知声，鼻知香，舌知味，身知触，爱念意乐，可欲相应。彼于后时，捨身知触，剃除鬚髮，着袈裟衣，至信、捨家、无家、学道。彼身知触，习、灭、味、患、出要，见如真，内息心游行。彼若见人未离触欲，为触爱所食，为触热所热。彼身知触，爱念意乐，可欲相应，行时见已，不称彼、不乐彼。鬚闲提！于意云何？若有见此乐，因爱因触，乐此乐时，薄贱故不称彼，薄贱故不乐彼。鬚闲提！宁可于彼有所说耶？」</p>
<p>答世尊曰：「不也。瞿昙！」</p>
<p>世尊问曰：「鬚闲提！于意云何？若人本未出家学道，五欲功德爱念意乐，可欲相应。彼于后时，捨五欲功德，剃除鬚髮，着袈裟衣，至信、捨家、无家、学道。彼五欲功德，习、灭、味、患、出要，见如真，内息心游行。彼若见人未离欲，为欲爱所食，为欲热所热，五欲功德爱念意乐，可欲相应，行时见已，不称彼、不乐彼。鬚闲提！于意云何？若有此乐，因欲因欲爱，乐此乐时，薄贱故不称彼，薄贱故不乐彼。鬚闲提！宁可于彼有所说耶？」</p>
<p>答世尊曰：「不也。瞿昙！」</p>
<p>「鬚闲提！我本未出家学道时，得五欲功德，易不难得，爱念意乐，可欲相应。我于后时，捨五欲功德，剃除鬚髮，着袈裟衣，至信、捨家、无家、学道。彼五欲功德，习、灭、味、患、出要，见如真，内息心游行。我见人未离欲，为欲爱所食，为欲热所热，五欲功德，爱念意乐，可欲相应，行时见已，我不称彼，我不乐彼。鬚闲提！于意云何？若有此乐，因欲因欲爱，乐此乐时，薄贱故我不称彼，薄贱故我不乐彼。鬚闲提！宁可于我有所说耶？」</p>
<p>答世尊曰：「不也。瞿昙！」</p>
<p>世尊告曰：「鬚闲提！犹如居士、居士子，极大富乐，资财无量，多诸畜牧、封户、食邑，诸生活具种种丰饶，彼得五欲，易不难得。彼成就身妙行，口、意妙行，临死之时，不乐捨五欲功德，身坏命终，后昇善处，得生天上，具足行五欲功德。鬚闲提！此天及天子宁当捨天五欲功德，乐人间欲，欢喜念耶？」</p>
<p>答世尊曰：「不也。瞿昙！所以者何？人间欲者，臭处不淨，意甚秽恶而不可向，憎諍极苦。瞿昙！于人间欲，天欲最上、最妙、最胜。若彼天及天子捨于天上五欲功德，乐人间欲，欢喜念者，终无是处。」</p>
<p>「如是。鬚闲提！我断人间欲，度于天欲，剃除鬚髮，着袈裟衣，至信、捨家、无家、学道。彼五欲功德，习、灭、味、患、出要，见如真，内息心游行。我见人未离欲，为欲爱所食，为欲热所热，五欲功德爱念意乐，可欲相应，行时见已，我不称彼，我不乐彼。鬚闲提！于意云何？若有此乐，因欲因欲爱，乐此乐时，薄贱故我不称彼，薄贱故我不乐彼。鬚闲提！宁可于我有所说耶？」</p>
<p>答世尊曰：「不也。瞿昙！」</p>
<p>世尊告曰：「鬚闲提！犹人病癞，身体烂熟，为虫所食，爪擿疮开，临火坑炙。鬚闲提！于意云何？若病癞人身体烂熟，为虫所食，爪擿疮开，临火坑炙。如是宁得除病有力，不坏诸根，为脱癞病，身体完健，平复如故，还本所耶？」</p>
<p>答世尊曰：「不也。瞿昙！所以者何？若病癞人身体烂熟，为虫所食，爪擿疮开，临火<span class='corr'>坑</span>炙。如是更生疮转增多，本疮转大，然彼反以癞疮为乐。」</p>
<p>「鬚闲提！如病癞人身体烂熟，为虫所食爪擿疮开，临火坑炙。如是更生疮转增多，本疮转大，然彼反以癞疮为乐。鬚闲提！如是众生未离欲，为欲爱所食，为欲热所热而行于欲。鬚闲提！如是众生未离欲，为欲爱所食，为欲热所热而行于欲，如是欲转增多，欲爱转广，然彼反以欲爱为乐。彼若不断欲，不离欲爱，内息心，已行、当行、今行者，终无是处。所以者何？此非道理，断欲、离欲爱，谓行于欲。」</p>
<p>世尊告曰：「鬚闲提！犹王及大臣，得五所欲，易不难得。彼若不断欲，不离欲爱，内息心，已行、当行、今行者，终无是处。所以者何？此非道理，断欲、离欲爱，谓行于欲。如是，鬚闲提！众生未离欲，为欲爱所食，为欲热所热而行于欲。鬚闲提！若众生未离欲，为欲爱所食，为欲热所热而行欲者，如是欲转增多，欲爱转广，然彼反以欲爱为乐。彼若不断欲，不离欲爱，内息心，已行、当行、今行者，终无是处。所以者何？此非道理，断欲、离欲爱，谓行于欲。</p>
<p>「鬚闲提！犹病癞人身体烂熟，为虫所食，爪擿疮开，临火坑炙。有人为彼怜念愍伤，求利及饶益，求安隐快乐，与如其像好药，与如其像好药已，除病得力，不坏诸根，已脱癞病，身体完健，平复如故，更还本所。彼若见人有癞病者，身体烂熟，为虫所食，以爪擿疮开，临火坑炙。鬚闲提！彼人见已，宁复意乐称誉喜耶？」</p>
<p>答世尊曰：「不也。瞿昙！所以者何？有病须药，无病不须。」</p>
<p>「鬚闲提！于意云何？若彼癞人除病得力，不坏诸根，已脱癞病，身体完健，平复如故，更还本所，有二力士，强捉彼人临火坑炙。彼于其中慞惶迴避，身生重热。鬚闲提！于意云何？此火坑者，于今更热，大苦可患，甚于本耶？」</p>
<p>答世尊曰：「不也。瞿昙！其本病癞，身体烂熟，为虫所食，爪擿疮开，临火坑炙。彼于苦大乐更乐想，其心迷乱，有颠倒想。瞿昙！彼人于今除病得力，不坏诸根，已脱癞病，身体完健，平复如故，更还本所，彼于苦大苦更乐想，其心泰然，无颠倒想。」</p>
<p>「鬚闲提！如病癞人身体烂熟，为虫所食，爪擿疮开，临火坑炙。彼于苦大乐更乐想，其心迷乱，有颠倒想。如是，鬚闲提！众生不离欲，为欲爱所食，为欲热所热而行于欲。彼于苦欲有乐欲想，其心迷乱，有颠倒想。鬚闲提！犹如彼人除病得力，不坏诸根，已脱癞病，身体完健，平复如故，更还本所。彼于苦大苦更乐想，其心泰然，无颠倒想。如是，鬚闲提！我于苦欲有苦欲想，得如真实，无颠倒想。所以者何？鬚闲提！过去时欲不淨臭处，意甚秽恶而不可向，憎諍苦更触，未来、现在欲亦不淨臭处，意甚秽恶而不可向，憎諍苦更触。鬚闲提！如来、无所着、等正觉说无病第一利，涅槃第一乐。」</p>
<p>鬚闲提异学白世尊曰：「瞿昙！我亦曾从耆旧尊德长老久学梵行所，闻无病第一利，涅槃第一乐。」</p>
<p>世尊问曰：「鬚闲提！若汝曾从耆旧尊德长老久学梵行所，闻无病第一利，涅槃第一乐。鬚闲提！何者无病？何者涅槃耶？」</p>
<p>于是，鬚闲提异学身即是病、是癰、是箭、是蛇、是无常、是苦、是空、是非神，以两手抆摸而作是说：「瞿昙！此是无病，此是涅槃。」</p>
<p>世尊语曰：「鬚闲提！犹如生盲，从有目人闻其所说：『白淨无垢，白淨无垢。』彼闻此已，便求白淨。有諂誑人而不为彼求利及饶益，求安隐快乐，则以垢腻不淨之衣，持往语曰：『汝当知之，此是白淨无垢之衣，汝以两手敬受被身。』彼盲子喜，即以两手敬受被身而作是说：『白淨无垢，白淨无垢。』鬚闲提！彼人为自知说，为不知说？为自见说，为不见说？」</p>
<p>鬚闲提异学答曰：「瞿昙！如是说者，实不知见。」</p>
<p>世尊语曰：「如是。鬚闲提！如盲无目，身即是病、是癰、是箭、是蛇、是无常、是苦、是空、是非神，以两手抆摸而作是说：『瞿昙！此是无病，此是涅槃。』鬚闲提！汝尚不识于无病，何况知见于涅槃耶？言知见者，终无是处。鬚闲提！如来、无所着、等正觉说：</p>
<div class="lg" style="margin-left:1em">
<div class="lg-row">
<div class="lg-cell">「无病第一利，</div>
<div class="lg-cell">涅槃第一乐，</div>
</div>
<!-- end of lg-row -->
<div class="lg-row">
<div class="lg-cell">诸道八正道，</div>
<div class="lg-cell">住安隐甘露。</div>
</div><!-- end of lg --></div>
<p>「彼众多人并共闻之，众多异学闻此偈已，展转相传，不能知义。彼既闻已，而欲求教，彼并愚痴，还相欺誑。彼自现身四大之种，从父母生，饮食所长，常覆按摩澡浴，强忍、破坏、磨灭，离散之法。然见神受神，缘受则有，缘有则生，缘生则老死，缘老死则愁慼啼哭、忧苦懊恼，如是此生纯大苦阴。」</p>
<p>于是，鬚闲提异学即从坐起，偏袒着衣，叉手向佛，白曰：「瞿昙！我今极信沙门瞿昙！唯愿瞿昙善为说法，令我得知此是无病，此是涅槃。」</p>
<p>世尊告曰：「鬚闲提！若汝圣慧眼未淨者，我为汝说无病、涅槃，终不能知，唐烦劳我。鬚闲提！犹生盲人，因他往语：『汝当知之，此是青色，黄、赤、白色。』鬚闲提！彼生盲人颇因他说，知是青色、黄、赤、白色耶？」</p>
<p>答世尊曰：「不也。瞿昙！」</p>
<p>「如是。鬚闲提！若汝圣慧眼未淨者，我为汝说无病、涅槃，终不能知，唐烦劳我。鬚闲提！我为汝说如其像妙药，令未淨圣慧眼而得清淨。鬚闲提！若汝圣慧眼得清淨者，汝便自知此是无病，此是涅槃。鬚闲提！犹生盲人，有诸亲亲为彼慈愍，求利及饶益，求安隐快乐故，为求眼医，彼眼医者与种种治，或吐或下，或灌于鼻，或复灌下，或刺其脉，或令泪出。鬚闲提！儻有此处，得淨两眼。鬚闲提！若彼两眼得清淨者，则便自见此是<span class='corr'>青</span>色，黄、赤、白色，见彼垢腻不淨之衣，便作是念：『彼即怨家，长夜则以垢腻之衣欺誑于我。』便有憎心。鬚闲提！此人儻能杀害于彼。如是，鬚闲提！我为汝说如其像妙药，令未淨圣慧眼而得清淨。鬚闲提！若汝圣慧眼得淨者，汝便自知此是无病，此是涅槃。</p>
<p>「鬚闲提！有四种法，未淨圣慧眼而得清淨。云何为四？亲近善知识，恭敬、承事，闻善法，善思惟，趣向法次法。鬚闲提！汝当如是学，亲近善知识，恭敬、承事，闻善法，善思惟，趣向法次法。鬚闲提！当学如是。鬚闲提！汝亲近善知识，恭敬、承事已，便闻善法，闻善法已，便善思惟，善思惟已便趣向法次法，趣向法次法已，便知此苦如真，知此苦习、知此苦灭、知此苦灭道如真。</p>
<p>「云何知苦如真？谓生苦、老苦、病苦、死苦、怨憎会苦、爱别离苦、所求不得苦、略五盛阴苦，如是知苦如真。云何知苦习如真？谓此爱当受未来有，与喜欲俱，愿彼彼有，如是知苦习如真。云何知苦灭如真？谓此爱当受未来有，与喜欲俱，愿彼彼有灭、无餘、断、捨、吐、尽、无欲、没、息止，如是知苦灭如真。云何知苦灭道如真？谓八支圣道，正见乃至正定，是谓为八，如是知苦灭道如真。」</p>
<p>说此法已，鬚闲提异学远尘离垢，诸法法眼生。于是，鬚闲提异学见法得法，觉白淨法，断疑度惑，更无餘尊，不复从他，无有犹豫，已住果证，于世尊法得无所畏。即从座起，稽首佛足，白曰：「世尊！愿令我得出家学道，受具足，得比丘。」</p>
<p>世尊告曰：「善来比丘！修行梵行。」</p>
<p>鬚闲提异学即是出家学道，受具足，得比丘。鬚闲提出家学道，受具足，知法已，至得阿罗訶。</p>
<p>佛说如是。尊者鬚闲提闻佛所说，欢喜奉行。</p>鬚闲提经第二竟<span class='note-inline'>(四千一百二十一字)</span></div>
<p class='juan'>中阿含经卷第三十八<span class='note-inline'>(八千六百六十二字)</span></p></div></div>
</div><!-- end of div[@id='body'] -->
</body></html>
