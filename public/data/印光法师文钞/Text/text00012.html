<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" lang="zh-CN">
<head><title></title>
<link href="main.css" rel="stylesheet" type="text/css" />
</head>
<body><div id="page213"></div>
<h2 id="CHP1-2">印光法师文钞三编卷二</h2>
<div id="page214"></div>
<p class="bodyContent">复周伯遒居士书一</p>
<p class="bodyContent">今晨同接两函，备悉。《文钞》已散之将罄，今再寄四包，以后若有欲看者，当向商务印书馆请也。《慈悲镜》，已送出。所命作序，不妨悬说，虽不贴题，要不失为提倡戒杀吃素而已。周子秀天姿颇好，惜未知佛法，妄谓炼丹运气，即为佛法，良可深慨。阁下虽以芜函《文钞》见示，恐彼尚谓光为门外汉。晋苏为登堂入室之高人，而愈生景仰也。然光固无意于人之见毁见誉，但以贵会先函见寄，固不得不尽我愚诚，以答见馈之意。此外皆任人所为，我岂妄行期冀乎？</p>
<p class="bodyContent">复周伯遒居士书二</p>
<p class="bodyContent">接手书，备悉。香珠收到，谢谢。前月廿六令上海寄二十包《文钞》，想已收到。此《文钞》酌量送人，及存阅经处。前子秀来函，谓晋苏先生乃大彻悟者，但以丹法为引导入法之方便。光略驳之，不知子秀以为然否？亦曾与阁下阅否？二十包《文钞》，若收到，祈示一片，以免致误。《极乐团章程》，当注重于人将亡时助念。并须令本家依净土法门之方法，不得照常时俗人于人将死时，先为洗濯著衣等，乃落井下石之甚者。其法，则《文钞》中备有，此为最要。若死去送殡等，乃不关紧要。切不可张罗铺排图好看，以佛事作戏事。</p>
<p class="bodyContent">又莲友交储金十元，一年内死，领取原金。一年外死，领取助殡费三十元，此款从何而出？又其家贫富不一，何可概用助殡。然此事大众议过，或有所出。光恐此法一出，后难永继，故不得不预告耳。</p>
<p class="bodyContent">又当今欲转变人心，非注重于因果报应、生死轮回之事理不可。又须教诸莲友各各善教儿女，为正本清源，以期人民安乐，世道太平之<a id="page215"></a>
 急务。佛法虽为出世间法，实在世间法中做出。凡莲友必须劝其力敦伦常，恪尽己分，诸恶莫作，众善奉行。果如是，则可谓真佛弟子矣。</p>
<p class="bodyContent">现今乩风大行，凡佛弟子不宜入此派中。以所有仙真，多皆灵鬼假冒。若事事取信，必有误事之处。况彼所说佛法，多皆不知妄说。欲不坏乱佛法，疑误众生，其可得乎？</p>
<p class="bodyContent">汝既不以光为无知而欲师之，且顺汝现意。如后欲另拜高明，不妨取消此假名词。今且为汝取法名曰智遒。以人皆有正智，但被物欲所牵，其正智即变为人欲。如水因风鼓，便失澄湛之性，而为波浪，此智即不名为遒。以遒者，健也，劲也。健与劲，即刚之别名。孔子以未见刚者为叹，或以申枨对，子曰：“枨也欲，焉得刚？”若念念在天理佛心中思惟计度，则是正智，即与智遒之名义相符。一涉偏私，则便是申枨之刚，不名为智，直成柔恶矣。汝其勉之。汝妻法名智觉。觉者于一切时，一切处，了了分明，不随情转，不被爱缚。恪尽相夫教子之分，不以溺爱，俾儿女皆不成器，以此自觉，亦以此觉诸家人及与亲友，是名真佛弟子，善女人。生为阃范，没预莲池，其亦庶乎不负自己本具之佛性，与今日发心皈依三宝之诚心也。余诸念佛等法，《文钞》具有，此不备书。</p>
<p class="bodyContent">云南张拙仙来函，言其外孙，生一年零八月，于四月间念佛而逝。平时常到佛堂拜佛已，即围绕念，余事皆不顾。又其次女出嫁时，婿家送双鹅行奠雁礼，彼即放生于华亭山云栖寺，已三年矣。彼二鹅每于晨昏上殿做课诵时，站殿外，延颈观佛。今年四月，雄者先亡，人不介意。后雌者不食数日，彼来观佛，维那开示，令求往生，不可恋世。彼遂为念佛数十声，鹅绕三匝，两翅一拍，即死。拙仙因作《双白鹅往生记》。噫，异哉！一切众生，皆有佛性，皆堪作佛，鹅尚如是，可以人而不如鸟乎？<a id="page216"></a>
</p>
<p class="bodyContent">复周伯遒居士书三</p>
<p class="bodyContent">光八月廿六下山至申，复由山转来汝书，以人事冗烦故不复。兹又接汝书，附有邮票十元，当为《观音颂》印费。光此次下山，正为此颂付排事。今将说明办法寄数纸，一以备知所以，又祈相机劝任。此书于世道人心佛法，俱有关系。现已任及五万部。光欲印数十万，遍布中外，恐无此感格。六万部当可做到。人生在世，先须以利人为心。汝之寡姨孀娣孤侄等，可怜可悯，正是汝培植福田处。不得意存烦怨，则正是行菩萨道。倘心存烦怨，则不但与菩萨道不合，且与自己天职性分不合矣。至于妯娌之不和处，当以大公大度待之。悯彼小见而开导之，俾彼等同沾法润，则是实行佛法。若以为怨业，则便有所怨憾矣。于必不可止之事，一有怨憾，功德便随心量而小矣。</p>
<p class="bodyContent">前者子秀亦有书来，不久方复，彼殆知彼非究竟而以修持净业为依归也。</p>
<p class="bodyContent">《文钞》，商务书馆用有光纸印，于门市售，且不印书根。待《观音颂》排完，当令中华书局另排，以本纸流通也。</p>
<p class="bodyContent">智庆既皈依佛法，彼等待汝以养，断不可于彼等前有德色。有德色，人虽受惠，感恩之心，便轻微矣。有若无，实若虚，犯而不校，此处家庭之妙诀也。我以谦往，彼必以和来，大率家庭不和，都因不关紧要之小事较量而起。能放下人我心，自可不和而和矣。</p>
<p class="bodyContent">复周伯遒居士书四</p>
<p class="bodyContent">前月廿九一函，谅已收到。所言烟毒，不止鸦片。香烟之毒，甚为酷<a id="page217"></a>
 烈。于众会时，当为提倡，劝勿吸食此物。吸久人必短寿。妇女吸多，便断生产。此吾一弟子赵月修乃武官，早已改业为商矣亲见外国女教员说与女学生者。</p>
<p class="bodyContent">《文钞》现另排，添数十篇，明年春夏间当出书。此为书局永远流通之备。初板当印一万，除光所要三、四千部外，均当由彼作价发卖耳。</p>
<p class="bodyContent">九月函中所言鸡子事，与汉杨宝救雀事相仿佛。吾人但存一救生之心，切勿沾沾然冀彼三公之报，即有三公之报，亦当却之以回向九品，方为真正利己利物矣。</p>
<p class="bodyContent">曾丙之染患，是其宿业。临终之肯念佛，是其宿善。既自能念，又蒙大家助念，死后面色光辉，有此三事，当可往生西方。何可云当坠何处乎？人生所遇善恶诸境，各有宿因。宿世有怨，见即怀瞋。宿世有恩，见即生爱。妇女无知，任性纵情，以致不能转怨为亲，令宿业消除也。明理之人，既知一见生瞋，当对治此瞋，偏以慈爱待之，则宿业由现业而消灭矣善心亦名业观世音菩萨，若能志诚恳切持念，不但愈病而已。果能志诚之极，则尚能了生脱死，以至成佛。《楞严》所谓求妻得妻，求妻者，求贤慧之妻也求子得子，求长寿得长寿，求三昧得三昧，如是乃至求大涅槃得大涅槃。大涅槃者，佛所证之究竟极果也。但以世人信心及至诚持诵未能至极，且随彼之诚而得其种种小利益。非谓尽此止此而已也。宜令内至家亲，外而一切人，皆以己之征验，及《观音颂》中诸感应相劝。俾各各得蒙菩萨慈悲护佑，此患难世道中，第一预防之妙法也。</p>
<p class="bodyContent">复周伯遒居士书五</p>
<p class="bodyContent">两次手书俱接到。令祖可谓真读书人，不负所学。今之人读圣贤书，行禽兽事者，其多莫测。此可谓优伶派头，可悲可叹。惜字棒，宜奉送通<a id="page218"></a>
 文理有热心者，则便可推行劝导。《文钞》、《宝鉴》，幸寄到。</p>
<p class="bodyContent">去腊廿四夜印刷公司走电，前面正房，物屋一空。帐簿皆未持出，幸未伤人。光损失在二千多元。以彼居心奸刁，只印五千订一万《文钞》，二千订三千《宝鉴》，云通印完，已发出大半。成本甚大，要支钱，待钱到手，方将单子寄来，只发出三千多《文钞》，一万三千多本《宝鉴》。钱已使过千余元，言明年开春印。岂知天地鬼神不容，先日单子寄来，次日即遭火灾。此事任彼良心，光之书有在钉作处，有在后面小屋，均未烧。然彼居心奸刁，能不借灾讨巧？只可任彼所为。</p>
<p class="bodyContent">闰月当往上海续印。凡出钱者，按钱交清，一文不欠。结缘一事，只可从减量力耳。祈与汝母妻等说，要认真念佛，求生西方。庶可出此苦世界，作自在人也。</p>
<p class="bodyContent">复周伯遒居士书六</p>
<p class="bodyContent">二十一函，已收到。惜字棒，孝弟忠信礼义廉耻，若不措之躬行，则成亡八字矣。何可将“字”字改作“小子”，其词便成市井骂人之调，而下接八字，既亡已不叫应矣。凡佛法中文字，有关世道人心及大体，断不可随自意，亦不可全依来稿。即如南园说开示，此不洞事之无畏庵主，直与谤僧相同。而贵报《净业月刊》、《天津居士林林刊》，皆照登，可叹孰甚！彼云光礼佛毕，向东西两边作和南状，和南即是磕头，岂有法师欲说开示，先向东西男女磕头之礼？盖光礼佛毕，向东西拱手，彼便云作和南状。又升座坐已，因下边礼拜未加趺，即鞠躬合掌，以作示敬，彼云立于座傍鞠躬回拜，此虽未甚，亦失大体。又云戴眼镜，此种事不录，有何关系？光一向无事不戴眼镜，以此次与大众说《梦东语录》第一段及第三段之故，不得不戴眼镜，以眼花看不见字。此无畏庵主此人恐<a id="page219"></a>
 是谢吟雪，乃初出家之女人，是日彼亦来会太要体面，惟恐人不知道他能作文，而不知其文之有罪过也。亦如马契西所作之《印光法师传》，直是瞎造谣言，以凡滥圣。而《海潮音》一登，潘对凫用硃印一千本。安徽佛光社刊亦拟登，因以稿寄光始止。而《陕西佛教旬刊》亦登。此种不相干破坏大体之文，登之有何所益？宜看《文钞》卷一与潘对凫及马契西二书自知。非光太琐碎，唯冀不令人讥诮耳。</p>
<p class="bodyContent">复周伯遒居士书七</p>
<p class="bodyContent">接手书，并香珠，谢谢。此珠久则开裂，光于光绪卅年曾买过，未月余即破，商人唯利是图，何可受此诓骗。去年所寄，并今所寄皆送人，而且言其久则或破，免致人不满意。甥妇纯姑，可谓女中丈夫，若能于尽孝之际，婉劝其祖父姑嫜，令其信愿念佛，求生西方，可谓真佛弟子。今为取法名为慧纯，果能如我所说详在《文钞》而行，即是极乐之嘉宾，娑婆之导师。但以旅寓冗繁，不能详说，令熟读《文钞》，则不异长与彼说，上师虞之二妃，周之三太，与命妇大家音太姑之法矣，祈以此书示之。</p>
<p class="bodyContent">复周伯遒居士书八</p>
<p class="bodyContent">两接手书，以外面冗忙无暇，故未复。《慈悲镜》，已寄普陀，不曾转来，勿念。今又接到宁波乾茂行信，言汝寄洋十六元，以后凡有款寄，当寄上海陈家浜太平寺交真达和尚，则无展转去取之手续，何得不依前所说行？今为汝寄来《文钞》十包。《寿康宝鉴》，上海无多，待杭州书出再寄。令正令郎，宿具善根，当令发长远心，庶可亲得实益矣。现今世道，危险之极，若不念佛及念观音，则无依怙矣。<a id="page220"></a>
</p>
<p class="bodyContent">复周伯遒居士书九</p>
<p class="bodyContent">八月初一，以《观音颂》印刷延迟，至申催印。光不要一切，唯要你们一心念佛，诸恶莫作，众善奉行而已。廿三回山，由外面辛苦，目稍上火，而诸事丛集，日勉复三几封信，欲其速愈，用药擦三四次，致近二十日，不能一看文字，而《文钞》排样积百余页，种种冗务，日不暇给，汝信收到，故不复。</p>
<p class="bodyContent">汝母嫂等，汝母更当婉劝生信发愿，此非世间之孝行所能比也既皆发心，当常与彼等按《文钞》中所说而为彼说之。此时不暇开示。《文钞》即是一部大开示。《观音颂》，今年印六万部，凡任者，自己要者，通交清。尚有令光结缘之万六七千部，明年印出，再渐渐结缘。《文钞》明年才能印。又有《不可录》，一同印。《观音颂》，已刻木板，大约明年秋可了。约五百元之谱，系一居士独发心，以备后来零星请阅耳。</p>
<p class="bodyContent">现今世道，真是一个患难世道，大家都在患难中。幸而得闻佛法，当认真念佛，庶可蒙佛慈力，令生则遇危而安，死则直出苦海，即赴莲池。前书事迹，无暇详谈。今将法名，开于本单寄回，令彼各各努力觉返。宝姑更须努力，以众生在迷，须常存觉照，庶不至或有尘情，坏此清操。一日未死，一日不可放纵，方可全受全归。故曾子于临死时，与门弟子云：“《诗》云：‘战战兢兢，如临深渊，如履薄冰’，而今而后，吾知免夫！”一切人皆当如是，而孀贞更当勉力。庶可师范女流，镇定闺阃也。</p>
<p class="bodyContent">复周伯遒居士书十</p>
<p class="bodyContent">《新生机撷要》，亦可为止杀之渐。旧生活的批评，何得录此？彼只<a id="page221"></a>
 知旧的坏，新的男女自由恋爱，打倒伦常，打倒廉耻，子弑其父，尚得奖誉。美术学校，使数女人裸体，数十男学生在周围，以所见之何方面，各各描画，当作一种功课，此无廉耻之女人，尚属教员之职，月得薪若干。新的又何尝有益于世道人心？欲挽回世道人心，何可登此种言论？自己宗旨也不顾了。以后凡这些瞎捣乱之魔话切不可登，免被明眼人见诮。</p>
<p class="bodyContent">《净业社记》，不洞事务，乱说道理。作拱手状，云和南。坐而未加趺，云立于座前。光最不喜人记录文字，以记录者多半皆不如法。前日之函未到，亦不须再寄，光事极冗烦，无暇看。《文钞》令寄五包，《寿康宝鉴》令寄三包。钉好当即寄来。</p>
<p class="bodyContent">复周伯遒居士书十一</p>
<p class="bodyContent">光于闰月初五下山，初七至申，所言西湖赎鱼款，此不须拨。此时所最急须之款，即养狗费。以杭州市政府令人捕街上野狗，杀而丢之钱塘江中，已摔死百数十条。佛教会祈彼送之佛教会，已有近二千只，每日一狗，须一分五厘食费，二千则日需三十元。尚有派人料理，死则焚烧等费。光亦捐一百元，又拨友人助款四五百元。贵会欲助此款，当汇杭州新市场龙翔桥功德林，交钟康侯居士，彼收到，当寄收据以报。</p>
<p class="bodyContent">现在风云变幻，朝暮不同，不要事不须来。如有事必来，宜先到上海陈家浜太平寺一问，或恐光未上山，则可就申会晤。去年浙江印刷公司被烧，今又令上海大中书局印《文钞》一部七角五千，《安士书》五角九六千。杭州赔长支费一千六百元，印《宝鉴》二万。漕河泾监狱，印《弥陀经白话解》一角五分二万，《嘉言录》一角七分五二万，《感应篇直讲》尚始令排约五十页印一万。此诸书若了结，光明年当隐避于不通邮局之处，以专修净业，免致临终手忙脚乱，为法门辱也。<a id="page222"></a>
</p>
<p class="bodyContent">复周伯遒居士书十二</p>
<p class="bodyContent">前来太平寺所捐四百元，次日交魏梅荪居士作鲁赈用。梅荪次日即将收据送来，以汝云月底方归，归时尚欲来故，且存以待。至今未来，知已回去，故为寄来，以免会中或有疑议。光大约十五回山，七月复来沪，以请印书事。《弥陀经白话》、《嘉言录》，此次已无多少，待下次印出，当为寄来。此次若《文钞》有余，当寄数包，《弥陀经白话注》、《嘉言录》，多寄一包。</p>
<p class="bodyContent">复周伯遒居士书十三</p>
<p class="bodyContent">接五月十五手书，知由往返劳顿，虚火上炎。想目疾已经好之久矣，如犹未愈，当至心念观音圣号，必能立效。所捐四百元之收据，于五月初七由邮寄去，想收到。初以汝言复来，故且待之，至初七，知已回去矣，故为邮去。现今之政，如出一辙，于正人心正风俗等，皆置之不问。凡预作逐僧夺产之前茅，皆认做莫大之要务，而切实行之。此种固不宜袖手旁观，圆瑛法师尚在泉，当相与斟酌挽救，或不至过于酷烈也。</p>
<p class="bodyContent">复周伯遒居士书十四</p>
<p class="bodyContent">六月初五一函，谅已收到。兹接五月廿一函，云眼疾尚未愈，而热无避处，又加时疫。此众生同分恶业所感。祈遍令乡人同戒杀生，念观世音圣号，以期疫疠消灭。果能恳切志诚，决定有大效验。即汝之眼疾，亦当由宣布此语，而得痊愈。茫茫大苦海，观音为救苦之人。倘人各志诚<a id="page223"></a>
 持诵，若或疫死，天地亦当易位，日月亦当倒行。若泛泛默念一句二句，即欲得起死回生之效，虽菩萨大慈，非不肯救济，但以彼心不真切，决难感通。祈与乡人详说之，则幸甚。</p>
<p class="bodyContent">复周伯遒居士书十五</p>
<p class="bodyContent">前收据函已知。兹接月刊并放生报告，俱悉。观音圣号，乃现今之大恃怙，当劝一切人念。若修净业者，念佛之外专念。未发心人即令专念。以彼志在蒙大士覆被而消灾祸耳。待其信心已生，则便再以念佛为主，念观音为助。然念观音求生西方，亦可如愿耳。</p>
<p class="bodyContent">复周伯遒居士书十六</p>
<p class="bodyContent">去年两接手书，以冗忙未复。今二月下旬，当往上海料理印书事。六月仍回山。七月下山，则不归矣。八九月印书了结，当灭踪隐于一切人不知之地，以期终此余年，专修净业。否则终日为人忙，必致误自己生西大事。近来精神日减，应酬日多，若不隐去，则后来更难支持矣。佛法中人，通皆做梦，不顾大体，只期自便，以致法道日衰，外侮日众。幸有一班居士为之卫护，尚未即灭。否则佛法之名，早已不闻于今之世矣。近来人心之坏，坏至其极，而有修持者，颇多感应，尚可稍为维持。不然便从此湮灭矣，哀哉！<a id="page224"></a>
</p>
<p class="bodyContent">复周伯遒居士书十七</p>
<p class="bodyContent">接手书备悉。毁佛风潮，到处皆有，若无人维持，则佛法将断灭矣。所寄十元，为寄十部《闺范》，每部纸工印费合八角八分。包内夹二本《阴骘文》图证》，及二包《观音颂》，皆结缘者。南华女子学校，若得是书而为懿范，则所有学生，便可以为闺阃之懿范，作女流之仪型矣。去年印三千部，今年本欲多印，以时局不靖，只印二千五百。光于九月间定规灭踪，所有有纸板之书，当交居士林经手，有发心任多数者，则不妨与彼交涉。《闺范》系石印，不便印。若有多数如二三千部者，则须问居士林能经理否？汪与汝诗均好，光向不会诗，兼以冗繁之极，今为附函寄回。无要事不须来信。若到九月，则万勿来信，免致误事。</p>
<p class="bodyContent">复周伯遒居士书十八</p>
<p class="bodyContent">所言“临隐时赐一函，以为圭臬”。然则一部《文钞》，皆系闲言语乎？程子云：“遵所闻，行所知，何必及门求吾哉？”今谓只此敦伦尽分，闲邪存诚，诸恶莫作，众善奉行，真为生死，发菩提心，以深信愿，持佛名号，此八句，若能依而行之，为圣为贤，了生脱死，皆有余裕。佛法要妙，唯在乎诚。汝能始终守之以诚，则更无可言矣。谈玄说妙，弄口头，求神通，宜置之东洋大海外，方可亲得实益耳。况彼犹以炼丹运气为道者乎？彼三节妇，均能持斋念佛，当令彼决定求生西方，切不可求人天福报，庶不负此数十年之冰操耳。</p>
<p class="bodyContent">陈德芳法名智德。张普糖法名智普。周悦禅法名智禅。彼等既皆住于寺庙，当须至诚恭敬，礼拜持诵。切勿夹杂炼丹运气，或顶神附鬼等，以招无知者之恭敬供养。能如是，则是真佛弟子，决定可于现生出此娑<a id="page225"></a>
 婆，生彼极乐。恐彼等不大通文理，祈为彼方便演说。令其知佛法固自有真实道理也。智觉行持，可谓难得，所谓法门伴侣，出世友朋，居家学道，此实为可移风易俗者，幸何如之。</p>
<p class="bodyContent">复周伯遒居士书十九</p>
<p class="bodyContent">十六元收到勿念。当为寄书之费。《开士传》收到。现在是一患难世道，除大士则将何所依？果能志诚恳切，决定冥蒙加被。是知菩萨之心，与众生之心，觌体无二。但由众生迷背，故致相隔。或以患难之故，专心忆念，自可立见感应。譬如戴覆盆者，常不见于天日，倘去此覆，则天日固在头上也。祈与一切人说菩萨之灵感，令其常念，较谈玄说妙者，其益多多也。</p>
<p class="bodyContent">复周伯遒居士书二十</p>
<p class="bodyContent">光本拟九月底即隐，以《历史感应统纪》排印因缘，故致迟迟。香港早已函电催促，明年正月当即前去。厦门寄住，且作罢论。《历史感应统纪》，过数日当即寄几包来。此书可以作挽回世道人心之据。此次排二付纸板，各印二万部。</p>
<p class="bodyContent">复周伯遒居士书廿一</p>
<p class="bodyContent">令慈及智觉久困脾疟，幸已痊愈。令寄一《截疟妙方》，祈为印送。庶可同人，均免此苦。<a id="page226"></a>
</p>
<p class="bodyContent">治疟疾神方</p>
<p class="bodyContent">乌梅两个 红枣两个 胡豆一岁一颗，如其人一岁，即写一颗，十岁即写十颗，照此类推</p>
<p class="bodyContent">用一条白纸，写此三种。乌梅红枣是崖的，唯胡豆须按其人之岁数写。写好折而叠之。于未发一点钟前，捆于臂腕之中。即手上肘下之中间即不发矣。亦不买此三种物，但写此字而已。其灵不可思议。捆时勿令人知，须分男左女右。</p>
<p class="bodyContent">苏州曹崧乔，去年将此印许多，下乡收租，令其分送。乡愚不识字，即将所印之纸捆之，并未另写，亦会不发。汝不细心，此方已载于《安士全书》之后。奈其字过小，人不介意。宜广为印施，实为莫大利益。念《法华经》，也须要以此功德回向西方，则与念佛功德无异。若不回向西方，则是自分其心，念不归一。临终便难定得往生。此实最要之一著也。</p>
<p class="bodyContent">复周伯遒居士书廿二</p>
<p class="bodyContent">接手书，知近数年来，全家安乐，不胜欣慰。所馈十元，当作印书之费。光近来目力精神均不给。近十余日以人事校对，信札积二十多封，均未复。已于去冬力拒信札，凡来均云以后再勿来信，来决不复。仍旧源源而来，以交通太便故也。</p>
<p class="bodyContent">复周伯遒居士书廿三</p>
<p class="bodyContent">手书备悉。经济艰难，当从简朴，不可硬撑架子。南洋之行，且祈取消。自民十七，南洋商家多半破产。有往南洋募缘者，均不敷川资。南洋以橡皮胶为第一出产，英政府把持不许贱卖，每担卖一百六十多元。<a id="page227"></a>
 十七年受某国人骗，谓若不贱卖，再过两年，吾国树大，则无人买汝之货矣。遂偷卖。一家卖而全市卖，不到一月，大商家倒数十家，现在更贱得不堪。光一弟子将此情景说与光，故云南云栖寺虚云和尚之徒修圆，以云栖寺亏空，欲往南洋化缘，光劝勿去。不听，后由云南汇款去，方得回国，南洋所化，尚不足供川资耳。光近来目力大衰，无十分要事，勿来信。</p>
<p class="bodyContent">复谢子厚居士书</p>
<p class="bodyContent">徐某肯提倡净土甚好。彼上前年以《醒迷录》一本见寄，祈为排印，前年附于《坐花志果》之后。去年腊月，同一川僧来报国，住多日过年，其僧袍子也未带。过年后，光呵斥之曰：“汝为僧，当于岁末年初祝国祝民。汝远出过年，袍子也不带，可知汝成年也无礼诵持念之事。幸同徐居士来，否则报国单也不挂你的。”徐既由支那内学院结伴来，则徐亦是只说空话，不务实行之人。否则何肯相伴，令彼辱及于己乎？此种人，如来说为可怜悯者。</p>
<p class="bodyContent">复谢慧霖居士书一</p>
<p class="bodyContent">光去年以料理刻经事，故于七月廿六日下山往扬州。顺便至沪、苏、金陵，至九月初五由扬回沪。友人邀以往杭，由杭回沪。以缩小排印《安士书》故，又耽搁数日，至廿四日方到法雨。见阁下所寄七月廿六、七二函，并《坛经》、《天乐鸣空》二书。以月余未在山，外间信札颇多，一时不能遍复。至十月初三日复阁下书，又寄商务书馆所印《文钞》五部，新刻《刻藏缘起》一本，作一包付邮，谅已寄到贵府矣。《安士全书》为天下古今善书中冠。光绪七年张凤篪先生之尊人溥斋先生名守恩者，刻于<a id="page228"></a>
 扬州藏经院。其板笔画过细，故未经刷多少，而字迹模糊，兼之错讹甚多。光十余年前，早欲另刻，为之详校。至七年得友人刘芹浦出资，故其志方满，八年始刻成出书。一二年来，刷二三千部。去秋友人以世道人心陷溺已极，以故天灾人祸，频频降作，劝光缩小排印《安士全书》，普遍流布，以为挽回之计。光遂不揣浅陋，为之提倡。蒙政商各界赞助，至腊月计已有二万部之承任。十七日接到重庆佛学社章程，知佛源老法师被官绅推出，于长安寺弘扬法化。因致书源公，祈告当道，将《安士书》印万余部。川省各县各散百部，较在一处讲演，更为获益广溥。以此书浅深俱备，真俗并诠，深则见深，浅则见浅，断无一人不能领会，不得利益者。又恐渝地一处，或以费巨，难以全任，又为阁下致书。祈阁下告之成都当道官绅，协成共举，则八九千元不至吃力矣。今正月初七接到片香集，以冗务甚烦，略为翻阅少分，遂置之。至十九日方接阁下寄《片香集》之函，方知阁下已在重庆学社。所言八月已出门，则光十月之函与书，当在家中，并腊月之函，当并要来一阅。光之此举，法颇严明，绝无弊窦。倘阁下不以光之狂悖，祈与首长言之，祈其设法广布，亦未始非国民之福。即不能每县百部，减数亦无所妨，详观章程办法自悉，此不备书。片香集既欲令名人质证，以祈流通，似不宜一本转致。光目力不给，不能多看，当即寄徐蔚如。名文霨至于李证刚居士，名翊灼宜另寄一本。证刚未与光通信，其住处光知之，在江西南昌府松柏巷刘园临川李宅即是。刘洙源文理甚深，观张君行状，不胜感佩。川中既有高人，又为提倡，实为川民之幸，亦属法道之幸。至于弘法一事，当观时机。当国家太平，人心淳善时，宜多分依实际正弘。当此惨无天日之世代，当先以因果报应，生死轮回等，化其刚强，旁攻侧激，动其良心。知所法戒之后，再用正弘，方为唯一无二之道。</p>
<p class="bodyContent">元月 廿一<a id="page229"></a>
</p>
<p class="bodyContent">复谢慧霖居士书二</p>
<p class="bodyContent">接手书，不胜感愧。重庆佛学社，既由舒次范主任，当不至或有失误。《文钞》刻二部，殊非易易，以现今刻工甚贵，全部《文钞》若刻，当须九百多页，每页非一元不能刻。光前在扬州藏经院刻一部，四百多页，作四本，此系民十商务所印之二本者。此次《增广文钞》，系打四付纸板，二归中华书局，二归光。去年杭州烧去一付，只余一付。如欲广为流通，似宜照样另排一付，多打几付纸板，较为便宜。上海漕河泾监狱排工，比书局贱一半多。四百十五六页，不过二百元。每页不到五角，中华书局须一元多打纸板亦颇便宜。</p>
<p class="bodyContent">整理天下之心诚善，而其事虽圣人亦不能为。且于家庭乡里，提倡因果报应及家庭教育，尤须注重于教女。俾家喻而户晓之，亦聊以副整理天下之心而已。《四书》、《五经》，由无通方眼，每每与圣贤所说背驰。唯识自本心者，方能发明圣旨，不致误人耳。因果之理，儒者视为异端，其悖圣道而启后世之战争者，皆此种理学所致也。汝既欲皈依，且作将错就错之计，今为汝取名慧霖。盖以火宅烈焰，非智慧霖雨不能息灭。自行化他，悉皆如是，且勿曰吾何有此大力哉？一日克己复礼，天下归仁，天下之本在国，国之本在家，家之本在身。天下不治，匹夫有责。果能依儒释圣教而行，未有不群起而应之者。令郎思孝，当名宗慈。以《梵网经》令行放生业，谓一切男子是我父，一切女人是我母，于一切有生之物，皆作宿世父母眷属想，生慈悲孝顺心。不但不妄杀，亦不宜食其肉，以肉皆由杀而得。若用钱买放，其放有限，若不食肉，并抱此志愿劝导一切，皆悉爱惜物命，则其功德大矣。宗主于慈，其于仁民爱物之道，庶得其实。若杀而食之，犹曰爱物，此掩耳盗铃之计划，物若知之，必不生感恩之想。《感应篇汇编》，宜令熟读，此正本清源之要务。<a id="page230"></a>
 以《五经》、《四书》所说者，或散见于各处，或义晦而难领会。此既熟读，读《五经》、《四书》，一见此种话说，即便心领神会。理学务躬行，而不知此义，反指为异端者，皆见理未的，救世无术之流类也。慧庸有信来，已收到。《观音颂》，想次范必能分给。现光已回山，秋间犹当至沪，以了印书各事。拟明年避居不通邮局之处，专修净业。免致徒为他人忙，自己大事仍成空话。</p>
<p class="bodyContent">五月二十</p>
<p class="bodyContent">复谢慧霖居士书三</p>
<p class="bodyContent">接手书，不胜欣慰。居官乃行道、救世、教民，其关系甚大。今人多以官势敛财造罪，殊可叹恨。阁下以大菩提心，行一邑父母之善政，乃一邑生佛。又宜以因果报应，时为告谕，则其利溥矣。《文钞》扬州藏经院系木板，比此少上百篇，其价比此贵多矣。此次印二万部，商务印书馆以纸不易办，未曾私印。其意盖欲用有光纸，故现无发行之书，亦未定价。即日令友人寄十包，至则代为结缘。待后定价，当为通信。</p>
<p class="bodyContent">元月廿三</p>
<p class="bodyContent">复谢慧霖居士书四</p>
<p class="bodyContent">接手书如面，训词好极，但恐学生不能领会，则辜负婆心多矣。《念佛会简章》，适宜合机即已。今之无论学堂佛会，皆须认真提倡因果报应，及家庭教育。而家庭教育，尤须注重因果报应。庶可望后来之太平，否则便无望矣。</p>
<p class="bodyContent">十二月十七日<a id="page231"></a>
</p>
<p class="bodyContent">复谢慧霖居士书五</p>
<p class="bodyContent">《五经》、《四书》，本是教人为善之书。世多以文视之，则便当面错过。若《感应篇》、《阴骘文》等，直陈因果报应之事，俾人一目了然，实为有益。彼大言理性，不提因果报应者，徒欲得高出人上之名，而不知所以高之实。且无普引一切人悉皆遵依《五经》、《四书》之道之法。如是人者，光固不愿人学也。以其只能作自了汉，不能普利一切也。</p>
<p class="bodyContent">三月廿四</p>
<p class="bodyContent">复谢慧霖居士书六</p>
<p class="bodyContent">今人稍聪明，便自大自是。末世凡夫欲证圣果，不依净土，皆属狂妄。参禅纵到明心见性，见性成佛地位，尚是凡夫，不是圣人。光极庸劣，无学问，而确有不随经教、知识、语言、文字所转之守。汝若肯信，且从易下手，易成就法上著力。如不以为然，一任汝直证十地，作真名儒。人各有心，何可强勉？光照像有何可观，何不常观佛相乎？</p>
<p class="bodyContent">八月廿六</p>
<p class="bodyContent">念佛一事，行住坐卧均可念。若用心事，则不便念。不用心事，一路做事，一路念佛，两不相碍。岂照应儿女，便不能念佛乎？唯佛前长念，为不便耳。但取心中长念，固不必定在佛前念。早晚宜礼佛念十念。此外则随分随力，皆能念。小儿亦当令常念。以小人无事，终日顽耍，若令念佛，则不知不觉消除恶业，增长善根，是为最有益于身心性命之事。现今新学派多多不认父母，或复杀害，当于知识始开时，即教以做人之道理，因果报应之事理。则大时自不至为邪说所转，否则难之难矣。</p>
<p class="bodyContent">今寄到《光明之路》一包，末后有非洲吃人之一篇，可知习惯之可<a id="page232"></a>
 畏矣。</p>
<p class="bodyContent">此系与湖南一居士书中所附，因误寄退回，故成无用。因附书中，以作劝家属小儿之助。</p>
<p class="bodyContent">复谢慧霖居士书七</p>
<p class="bodyContent">前接手书，昨又接所印各件，备悉。修行唯随己身分而立功课，非可执一以论。但决定不可不依信愿念佛，回向往生一法耳。一门深入，万善圆修均可。若弃舍净土，于别种法门一门深入，并万善圆修，均不可。以仗自力，决难现生了脱故也。世之聪明人，每小视净土。某甲之守秘传观法，动云有所证悟及先知等，盖已涉于魔外气分。既不受谏，当各行各道。不必与彼往返，亦不必屡言彼事，以免暗祸。所印之上政府各条件均好。奈政府志在夺产，不在明理，恐难得效。然由此亦可消彼酷烈，而稍形和平耳。某乙乃某丙弟子，未见其人，今见《破尊孔论》，乃完全一无知无识之恶劣小人。何可振兴佛法，宏阐密宗，为震旦现世之释经三藏乎？打倒、废灭、铲除孔教，则二帝三王之心法，三纲五常之伦理，亦当打倒铲除。不意以欲兴佛法之人，出此极恶劣鄙陋之语。则彼将来之兴佛法也，未必非灭佛法之基址也，可惧孰甚！与某乙书，剀切著明，恐彼魔气深厚，不肯见听。若能见听，则利益大矣。某乙乃某丙弟子，彼师徒均有好立异议之病。在彼只欲显己之德之才，而不知其令具眼者不肯一挂齿吻也。上海尚未见闻其书，以故汝之书亦不愿分送，以期泯而无迹，不为佛法累也。若其书已行，则固宜遍为散布也。上海现有名某丁者，亦某丙弟子，令人持咒，每表示己有神通谓一百日即可成佛。不具眼之信心人，如蚁聚乌合，已达千数百人。佛法垂末，现此怪象，可虑之至。光拟于八九月印书事了结，即灭踪长隐。以后无论何人，<a id="page233"></a>
 均不与之相往还。以免竟月穷年为人忙，于己有损，于人无益，待至临终，或难往生，不得不预为计虑也。五月底当返普陀，过六月七月下山，则不归矣。八月前有信，寄上海太平寺。八月后千祈勿再来信。以既灭踪已，则无地可投，亦不再答复也。现在所最急务者，在注重因果报应及与躬行。彼谈玄说妙者，若不注重因果报应及与躬行，则适以助其邪见。法无定相，须契时机。</p>
<p class="bodyContent">三月十七日</p>
<p class="bodyContent">复谢慧霖居士书八</p>
<p class="bodyContent">现在时局，危险万分。沪地除租界外，凡中国地界大都搬去。今午一句余钟，江梵众居士持书至。问其为何而来，言欲观名胜，并参拜高人。光令速即回川，彼云：“可迟一星期否？”光云：“汝无要事，何得故迟，设若战事一起，则进退维谷矣。明日即归，以免高堂倚门之望。”彼云：“明日定归。”随即告退。□①人凶恶之极，中人只好与彼对抗。凡□□□□□□各华侨，通令回国。□②人之在中国者，亦皆回国。一·二八之战事，尚未有此命令。此次吾国纵不亡，而人民之死亡，当在十之八九。唯有劝一切人念观音圣号，以为生死之善计。死即往生，生或化吉。昨已函申新报令其登劝词，日期尚未定。又令漕河泾游民习勤所，印四五十万单张，发寄各处，以尽我心。汝见《息灾会法语》，函沪加印寄川，此系佛教日报社所印，非光所印者。光所印者，比日报社多。《灵岩开示》，又数验方，及“毒乳杀儿”之广告。此事从来未曾发明，去年始发明。本拟印六万本，令先印三万，再续印三万。续印之书，已将装钉。若无战事，又须续印四万，藉以宏法，而广布防止毒乳之祸。汝拟刻板，此事若已行，则不须中止若刻一二张，亦可止否则刻一付板，印的认<a id="page234"></a>
 真，只六七千本。若照书店中印法，其字均不十分明了，可印一万多本。若用铅字排板，打几付纸板。一付纸板，可铸五、六、七次铅板，一次铅板，大印刷公司有托机者，印万、十、百万亦无碍，小印刷所买不起托机，也可印二三万。如其战事不成事实，光印之书，汝愿任若干元，随汝发心。不任亦当为川寄若干包来。如此办法，省钱省事，而且不须屡次校对。光于民十二三年欲将排印之书，通打四付纸板，一留以自用，一寄四川，一寄哈尔滨，一寄新加坡，俾彼各得自印。因写信三处问其能办与否？各回信来，言彼地之纸，比在沪印成之书并寄费尚贵。而印刷之技，远不及沪。由是取消寄纸板之心矣。此事我已办十七八年，汝不悉知，故为络索一上。</p>
<p class="bodyContent">七月初一三句三刻</p>
<p class="bodyContent">注：①②疑：日字。</p>
<p class="bodyContent">复谢慧霖居士书九</p>
<p class="bodyContent">前复一函，谅已阅过矣。以战事故，上海交通阻滞，不能由航空递。《灵岩开示》，乃去冬十月十七，由沪直往灵岩，夜间所说，历叙往事，次日即回报国入关，非为灵岩住持也。上海战事起，习勤所现停办，倘战事早结束，当续印四万本。初三万，次三万有十万本之传布，则后世不至常罹毒乳杀儿之祸。所汇十元，即为印资。光颇畏奔跋，不但川、湘、甘地不愿往，即灵岩也不愿往。死生有命，何得徒劳？况老年气力衰弱，与其奔跋劳碌，不如受炸之痛快。况未必便炸乎？是以绝无一念他往之心也。</p>
<p class="bodyContent">七月廿五<a id="page235"></a>
</p>
<p class="bodyContent">复谢慧霖居士书十</p>
<p class="bodyContent">谢职闲居，专修净业，幸甚。今之宏法者，多喜自立章程，不肯依前人之省心力，省工夫之法以行。虽其心广大，然论其实益，则当逊古人所立之净土法门多多矣。为显我为通家，不依前人成法，若是上上上上根人则可。否则固宜从省心力处用功，则利益易得矣。</p>
<p class="bodyContent">七月廿三</p>
<p class="bodyContent">复谢慧霖居士书十一</p>
<p class="bodyContent">《孝经略义》，已看一遍，其论议甚淳正，唯《广扬名章》，驳俗学，误解名义为名誉，则与所谓利益者同科，其相去无几何矣。夫君子之名，何得独立于名誉之外？但宜以实副名，则为君子之名。否则或为求其空名，则必至种种邀求沽钓。则其名也，正是天诛鬼责之铁案也。所谓：“利益，尽子臣弟友之分者，岂无利益乎？以身率物，相观而善，何得不是利益？”此语甚有病，虽绝未驳佛，已含有驳行种种利人利物之病在言内。当此弱肉强食，自私自利之极之时，何得用此种语言，以起人藐视作利益事乎？夫欲树一醇儒之帜，以期天下后世指而称之曰：“当某时有某先生者，为能躬行实践子臣弟友之道，以继往开来，俾圣人心传，得以不绝。”其能令斯世之人，或从或违，俱所不计，则可矣。若犹欲不解此文义者，及唯以口说作实行者，悉皆以子臣弟友之道，实实落落行去，不借重因果报应，利益祸害。则其所望者，亦只空名，并利益亦不得矣。</p>
<p class="bodyContent">七月初二日<a id="page236"></a>
</p>
<p class="bodyContent">复谢慧霖居士书十二</p>
<p class="bodyContent">《孝经略义》复函，当已收到。观孔子纪念之文，实为得其纲要，于讲道理则得。欲借此挽回世道人心，尚是只轮单翼，颇难收其实效。先王淑世善民，有教有政，当人心淳善之时，只说其理，人自服从。现今是何世道，汝只知守旧章程，不知变通。于留纯儒之名边则可，于普转中下人心则难。是故当以因果报应之理为之辅翼，即所谓政教并施也。因果亦如刑政，可以折服强梁汝守儒分，亦非不能发明因果，福善祸淫，惠吉逆凶，以及古圣贤聿修厥德，永膺多福等。岂儒者亦不宜言及乎？</p>
<p class="bodyContent">而《洪范》五福六极，实示人以三世因果之理。在儒书中，此为最深，最有关系。先儒不信有前生后世，故一归于皇极，而绝不肯发其深蕴。以致因不知因果之故，现出废经废伦等禽兽行为之相。今当此相大现之时，仍只守说理一途，则用力多而得效寡矣。《洪范》五福：寿、富、康宁、攸好德、考终命，此五者，岂由王者之所主乎？六极之凶：短折、疾、忧、贫、恶、弱，亦非王者之所主也。此实前因后果之大宗，乃约前生今世而论福善祸淫之天道也。实则天亦无权，不过随彼所作之善恶而畀之，儒家所谓命也。此命亦自作之而自受之，天何尝与此厚而与彼薄乎？三世之理，唯佛为大发明。儒教圣贤，亦略示端绪。无如理学以欲有异于佛，竟将圣人治天下之大本，废弃不讲。徒欲以尽义尽分以宏儒教而启牖人。适见其知见之偏，而背畔乎圣与天也。五福六极，若不约前生之因说，则向之与威，从何处施。可怜哉，后儒也。可怜哉，天下群黎，被此等高明人，抉去其希圣希贤、乐天知命之眼目也。光之所说，不知是抉人之目，抑为与人以明也，祈裁酌。编者案，朱子晚岁失明，岂非报乎？整理佛教，实为护法之要务。然须审察利弊，庶可得其实益。<a id="page237"></a>
</p>
<p class="bodyContent">至于送僧于藏学，拟沟通川藏佛法，此实外行人之计画。吾国佛法，法法完备，所欠少者，唯密宗耳。言沟通者，须明本有之法，然后以其余力，学彼密宗，以辅翼本有各宗。今以未曾致力于各宗之僧，令从留康某等之魔王学，学成之后，必能坏乱佛法，疑误众生。如某某之欲打倒废灭铲除二帝三王之道。其于儒教、佛教，均大有关系。汝是明理之人，刘公一番好心，固不得不遵。然古今立法，均须询及哲士，方可施行。岂不计利害，而但取其即行为是耶？使不见某某之魔知魔见尚可，已知其为魔，而又令未魔者依魔去学，则不为魔民魔女者，盖亦少矣。此事关系甚大，光不得不说。不过光与汝说之言，不可向彼不知者直述。当委曲婉转引前之祸，为后车之鉴，则可矣。宜先学本有之佛法，不学此法，即是舍家珍而行乞耳不学佛而不能知儒。不宏儒而无由宏佛。五伦三纲，皆菩萨六度万行中事。某某佛教新青年会章程，教人行六度万行，八大使命，而无一字言及因果报应，纲常伦理，及与净土。吾不知六度万行作么而行？此亦某弟子某某之伴侣也。祈阅毕付之丙丁，切勿示人，以免彼党见忌。</p>
<p class="bodyContent">七月十八日</p>
<p class="bodyContent">复谢慧霖居士书十三</p>
<p class="bodyContent">前日真达和尚由上海来，持居士书并讲演稿，阅之不胜欢喜。杨棣棠数年前，颇为提倡，故居士将其书札印为两本。后欲著《儒释一贯》，欲光作序，托山东臧贯禅转光，贯禅亦不说杨之住处，光亦不问，仍交贯禅。次年杨有函致谢，亦系由上海居士林转来，此后了无消息，已四五年矣。光问居士林：“棣棠曾有书来否？”云：“无。”或者放下身心，切实用功，欲得大明儒、佛之道于世，亦未可知。<a id="page238"></a>
</p>
<p class="bodyContent">汝所讲者甚好，实为根本要义。唯第一章“论孔子之天命”一段，完全师法宋儒，完全与孔子《诗》、《书》、《易》、《春秋》之理与名义相悖。儒教诸书说天，那有约佛教理性第一义天之义？宋儒见此义高深，窃取其名义以自尚，欲与佛教争衡。而竟将实事说做空理。汝学佛有年，何得尚不知宋儒之过，而欲袭之以开人正知乎？佛教事理、性相、修证、因果等，不相混滥。宋儒专取其最深之理谛，其余事相，概皆抹杀。以故斥因果报应、生死轮回，谓天即理也，鬼神者二气之良能也。由此一般眼中无珠者，奉其学说，大家皆以因果报应、生死轮回，为佛诳人之法。纵有见得及者，以门庭虚荣心盛，欲百年后主入文庙，亦不得不人云亦云。道学之明由宋儒，道学之灭亦由宋儒。自兹以后，多半人皆以因果、生死轮回为渺茫，以致善无以劝，恶无以惩。向无欧风，尚可支持人道。近来欧风东渐，竟公然废经、废伦、废孝、免耻、杀父、杀母之学说，与其实事，通通演出。此之祸根，完全从宋儒来。光每一思及，不禁为儒教痛。偶与一二知己者言此义，绝无一人谓为不然者。在彼当日倡此学说，其意恐人谓儒教之义，浅于佛教。得此义以维持，庶不至天下后世之人，完全崇奉佛教，而藐视儒教。不知数百年后，竟得此之结果。所谓欲大明儒教，适成其灭除儒教也。哀哉！儒教圣人之本，吾人不得而知。论儒者，必须按儒教所立之地步、身分而论，方可无弊。汝后之诸说，均好。唯此一段，光已知汝佩服宋儒之固执甚坚。当此群灭儒教之时，尚不知因何而得有此事，而袭此故套，欲今后同师宋儒执理废事之说。又欲贡之棣棠，若棣棠是真通家，决不赞许汝此说。若尚依附人言，则将引棣棠入于执理废事一门，其祸岂有既极？光是以不寄与棣棠。而略说宋儒心病，及因此致成此时率天下之人，同归兽域之恶极世道也。汝若谓光所说者不是，请熟读《诗》、《书》、《易》、《春秋》说天处，看毕竟是宋儒之失，是光之妄也？孟子、荀子、告子及所有儒书之言性处，若按儒家本宗论，则光不敢置喙。若按佛教论，则彼之所言性<a id="page239"></a>
 者，皆属于情。虽名为性，不得谓之真如不变之性。倘此处一儱侗，虽能利人，亦伏有误人之机。若知是情，则谓善，谓恶，谓善恶混，均可。若认此为真如不变之佛性，谓之为善，尚属赘语。况又谓之恶与善恶混乎？古今大聪明人，每好自立门庭，不肯人云亦云，故致有此种议论。正所谓世界原清平，唯人自扰乱耳。又汝久慕棣棠之名，欲与之相磋磨，此稿何不令人抄好，而潦草如此，殊失交友之道。光直心直口，不计人之然否，祈为慧谅。杨朱之学说，于世毫无所益，何可与墨并论？补论。</p>
<p class="bodyContent">又，许止净又将《历史统纪》，略为增修。李耆卿拟刻木板，以期永传。请一极高写宋字人写而刻，亦甚认真，不惜工本此须二年后，方可出书。现又令照旧式排板，亦排两种，缓办不急，大约年内或可出书。此板排成，纸板打好后，去年所打之八付纸板，悉付祝融，庶以后同得阅此善本矣。无事勿来信，免得彼此劳神。某某由此二书，真有正知见人尚肯挂齿乎哉？枭鸣獍嗥，谁听此音？何须提及。</p>
<p class="bodyContent">五月十三日</p>
<p class="bodyContent">复谢慧霖居士书十四</p>
<p class="bodyContent">今日之世道，乃患难世道，欲其于患难中不遭患难，非志诚恳切持念观音圣号不可。而况身膺邑宰，当土匪军横行之时，若不仗佛慈威，欲以自己才智料理，则难如登天，险于履冰矣。若秉除暴安良之大慈悲心，即得此种恶类，势必须办者，但存哀矜之心，自不至于结怨与遭祸也。</p>
<p class="bodyContent">去年一弟子曹运鹏，在安徽广德作县长，因办一案杀过人，其党侣谋报仇。彼于十一月间退回上海，至腊月十三来十人至其家，问彼在否，其妻言出外去，其妻与女十九亦皈依光，见其形势，志心念观音。匪搜其箱得二千元一折子，及百余元现洋，遂坐其家候彼回。彼回家，见十人<a id="page240"></a>
 各执手枪。问其所以，言特来报仇。问为何事，言为办杀彼之人。问以何故行杀，遂言由上宪发来令杀。彼云：“此系上宪之命，非曹某自杀。”匪徒不以为然。问汝等可认得曹某否，云认得。相谈许久，匪徒不耐烦，谓大家曰：“我们且去，明天再来。”遂去。曹运鹏与匪谈说许久，问认得否，言认得，而竟不认得。且不问汝是甚么人而去，期以明日再来。匪去后，运鹏打电话于银行，令勿给钱，恐匪又来，挟家同往青岛去矣。此种感应，多不暇书，能实力持念，决定逢凶化吉。</p>
<p class="bodyContent">演稿包内附《闺范》一部，《寿康宝鉴》二三本，令子弟详阅。庶不致斫丧元精，致成孱弱，及与夭折也。明道师在上海赫德路佛教净业社办流通，若欲请所有诸书送人者，照章程直与彼信可也。</p>
<p class="bodyContent">复谢慧霖居士书十五</p>
<p class="bodyContent">接手书，知为法为民之心，犹如昔者，足可征其具坚刚之志力，不与时俗浮沉矣。涪陵，系佛法不到之地，最初开办，不宜即于高深处下手。宜先表示其高深处，非今人素未修习者所能即得。然佛法固有大方便法门，令无力即得高深者，修持净土法门，并须极力敦伦尽分，闲邪存诚，诸恶莫作，众善奉行。又以信愿念佛，求生西方，果能如是以修，则可以仗佛慈力，带业往生。若得往生，则所得利益，较彼能修至高至深之法者，亦绝无所歉，尚有过之百千万倍者。以一则专仗自力，一则兼仗佛力故也。如此以说，彼决不敢小视净土法门，而修高深者。若不如是以说，彼必以高深自期，以净土法门归之于愚夫愚妇。究其实益，或少知名相，自高自大，毕竟难以得断惑证真之实益。究其结果，则欲望彼愚夫妇仗佛力带业往生者之肩背而不可得。此天下古今好说大话，好以通家自诩者之通病。吾人既欲利人，若仍踵袭其迹，则成宋儒欲卫儒教，故破佛<a id="page241"></a>
 说。究其所得，则成废经废伦、废孝免耻、杀父杀母之实祸。使彼亦提倡因果报应、生死轮回，人当有所畏惧，有所冀慕，世世相承，不敢以此等事为佛骗人之妄语。则欧风再烈，何至少数信从乎？况胥天下之伟人杰士悉信从乎？呜呼哀哉，灭儒教者，非欧人也，乃宋儒也。宏扬佛法，不在真实行持处注意，唯以玄妙为事者，其弊亦与宋儒相同，故不敢不与汝一发挥也。</p>
<p class="bodyContent">近来密宗大兴，然某某某之劣迹，已大为露布。闻重庆佛学社，完全变作密宗道场，彼成佛之易，往生之易，直同反掌，居士恐亦为之感动。但思某某多年专学密宗，其见识如此，决非成佛及业尽情空之气分。则彼之所学者，殆非如来所传之密宗。使真正如来之密宗已得，何致香臭亦不知，而任意侮蔑圣贤也。</p>
<p class="bodyContent">六月初九</p>
<p class="bodyContent">复谢慧霖居士书十六</p>
<p class="bodyContent">学说之误人，只在最初几希之间。其后之结果，则无法可收拾矣。宋儒窃取佛教理性道理，而不知理性由事修而为成始成终之据。以故拨无因果报应，及生死轮回，致成今日之灭绝伦理之世道也。汝于佛学，颇有见处。对于初机，不先以事修为事，而以第一义谛为训，其错也莫能喻焉。百丈错答不落因果一语，按实理亦非有错。以教不投机，致人误会，遂致堕五百生野狐身。所以古人谓：“宁可著有如须弥，不可著空如芥子”也。“上帝临汝，无二尔心，在帝左右，简在帝心”等，当极力为彼等说其事相理致。令彼等均皆严恭寅畏，常凛对越之诚。若尔即不发明第一义天之深理，而亦决不至于悖谬。若完全不按事说，专按第一义说。俾上焉者虽悟深理，不务实修。下焉者便成肆无忌惮之狂徒矣。<a id="page242"></a>
 可不哀哉？汝欲利人，不但宋儒之派不可学。即凤篪先生之派，亦不可学。以彼重在理性，不注重事修故。宜步趋周安士先生，则其为益也大矣。今之人通害执理废事之病。汝又从而导之，其祸宁有底极？然不以光之所说为非，乃汝之大过人处。多有明知自己错谬，尚复极力辩护者，何止一二三四五六七八也？</p>
<p class="bodyContent">杨子之学，直不足以挂齿之学。孟子当日，犹以为论，虽属辟彼，实因此抬高彼之声价。使孟子不屑挂齿，后世谁知有杨子其人者乎？教人先要识彼来机。否则且注重于事修，则为最稳妥之法则。杨子亦不可以为哲学。哲学用之而善，尚有益于世。杨子之学，似乎自任天真，实则戕贼人道。以人各不相为，则水尚无由而吃，况穿衣吃饭乎？世之人无一不仗人力，方能为生者。上自皇帝，下至乞丐，莫不皆然。彼拔一毛而利天下不肯为，不知彼穿衣吃饭，完全皆他人之力所得成就者，彼无一毛之利人处，彼亦不应受人一毛之利。此种邪说，尚有以为一家学说者，真是厕蛆与神龙并论矣。</p>
<p class="bodyContent">聂云台处，切勿再寄信，彼大病年余，今虽稍愈，不能用心及多说话。彼之相命，依子平家皆谓前、去二年决难过，幸已过矣，但复原不知在何时也。许止净事颇繁，兼以色力不甚佳，以故不甚应外缘。杨棣棠已托明道师向居士林打探消息矣。《历史统纪》，令明道师寄十包，每包五部，大约可以足用。开会演说，体裁颇好，而办事之人，实不易得。今之无论何界，一动即立章程，求其能依章程实行者，则便难其人矣。若知其难，当从省心力处办。但期有益，不必定要合大章程。若必欲合大章程，或致小益亦莫由得，以人情太下作，不乐遵正式范围故也。</p>
<p class="bodyContent">六月十七<a id="page243"></a>
</p>
<p class="bodyContent">复谢慧霖居士书十七</p>
<p class="bodyContent">明道师昨有信来，言杨棣棠之件，已寄去。云台之件，面交于彼，现比前较好点，能于房内行动矣。以后与杨通信，可直寄檀香山中华会馆，即可收到。尤宜书何国何岛，恐是夏威夷岛记不甚清，须问邮局自知。又宜用外国字，恐邮差不识中文，则或致误，顶好中外文并用。</p>
<p class="bodyContent">复谢慧霖居士书十八</p>
<p class="bodyContent">近来念佛相应，欣慰。陈海超于民九十年间皈依过。法名志净。其人好谈理性，盖聪明习气所使也。曾来信多谈理，光颇不以为然，后不来信。至民十九年或廿年春不记得令友人将《一念成佛法门》寄来，光见其序中推尊，且后印版权所有，又一本售洋三元，因将其书与其友寄回，而深斥其以凡滥圣，借佛法以求财利，彼后来信道歉。上海打仗，其厂已烧，则其纸型，当亦成灰，想彼利人心切，或又排印也。此种书唯大通家看，则不受病，稍聪明而事理未能了然者，便即以明白此一念为到家，则误人处正在其欲利人处。当今之时，人皆学空套子，此种高调且以不唱为是。不久当有《歧路指归》十包寄来。八九月间，当有《物犹如此》十包寄来，此书专记物类之懿德懿行，虽不言戒杀放生，实为戒杀书中之冠。因印六万册，其缘起序中说之。</p>
<p class="bodyContent">六月十九<a id="page244"></a>
</p>
<p class="bodyContent">复谢慧霖居士书十九</p>
<p class="bodyContent">玉砫师人极诚实，与光同住红螺山半年。彼所说禅净之义，乃只在用功一边说。若谓此义高深玄妙，圆融透彻，则便有违经之咎。净土一法，俾凡夫仗佛慈力带业往生。撇去此义，唯以一念不生，一心不乱，相同为事。直是违抗佛经，自立章程，以误初机者，故不得不为说破。光粥饭僧耳，老实念佛。人有问者，亦以此答。兼说因果伦常，何可云不测？以粥饭僧加以不测二字，岂非以凡滥圣，令光同汝俱获罪咎乎？</p>
<p class="bodyContent">复谢慧霖居士书二十</p>
<p class="bodyContent">汝谓川中危险，欲来苏州，然须知甚难。所言筹六七千以作全家过活之资，而自不能带，带则更恐有意外之危险，汇则百元须三十多元之汇费，此亏岂吃得起？现在苏州似乎安靖，倘东西洋战事一起，则上海及近海之地，均成彼等水陆战地，则苏州之危，危于成都矣。此光臆度之见，究莫能知后来之吉凶若何。唯汇水太大，此固人所共知者。祈至诚念观音一日，拈阄问其进止，或吉或凶，再做道理。《五台志》排好六七成。《峨志》尚未理好。《五台志》排完，即可接排，或可年内了手。《九华志》定在明年夏秋间。《灵岩志》亦当为彼修辑。毕则便离报国，远隐于人不及知之地，以终余年。报国非我所有，不过作客暂寓耳。</p>
<p class="bodyContent">人心通坏了。当权者倚势虐民，剥民脂膏，以助洋人之富，此心不知何所取益？无他，自私自利之心重，卒至自害害人，同归于尽。此之祸根，由程、朱破斥三世因果六道轮回之事理，谓为佛以此骗愚夫妇信奉其教耳，实无其事，以人死之后，形既朽灭，神亦飘散，纵有剉烧舂磨，将何所施？又有何者复托生乎？此语大开一肆无忌惮之端。彼唯知教人<a id="page245"></a>
 尽谊尽分，正心诚意，而复将督责人不得不正心诚意，尽谊尽分之权，完全毁灭。后之学者袭取其谬，欲得纯儒正学之名，致治身治国之法，皆成枝末，了无根本。及乎欧风一至，则完全通身担荷，其弊而更加甚焉。所以现今事事皆是作伪，即如近世道学张凤篪，其父艰难困苦，竭一二年之力，以刻《安士全书》，彼无一语及之。此盖受宋人唱高调之毒者。凤篪笃实君子尚如此，其他浇薄奸伪之流，则又何能挂齿乎？人心全死，国何能存？所幸者尚有一句南无阿弥陀佛，及南无观世音菩萨，当死生守之，庶不至来生并天地父母之名字不闻也。若不决定求生西方，来生便成禽兽人矣。何胜叹哉。</p>
<p class="bodyContent">九月十五</p>
<p class="bodyContent">谨案：慧霖奉到此谕，全家斋戒敬诵观世音圣号一日，然后在佛前拈阄，连拈三次，皆为留成都吉，遂罢东下之议也。</p>
<p class="bodyContent">复谢慧霖居士书二十一</p>
<p class="bodyContent">前航空信，即接到，并送二位友人矣。前日寄一信，想已接到。今之宏法者，通是崖板章程，不知变通。仁王固可护国，讲之殊难领会，念之亦无有多少。若以《普门品》为救国而讲演，则三岁孩子，也会念观世音菩萨。若《仁王经》，则百千中之一二人矣。如此宏法，只得宏法之大名，难得护国之实益，可叹孰甚。思仁之法名，当名宗垚，此即古尧字，而完全是土，而亦不失宗尧之义。三土之高厚以自励，内尽孝弟，外行仁慈，兼以佛法为依归，则可为世模范，幸何如之？当须善教，切勿效今人皆自陷子女于罪海中。彼方以为我爱儿女，是爱有甚于杀。故致群起而杀父杀母，皆其父母不知教导之所致也。汝为成都具瞻，以后真欲利人，切勿死守成规。若前二次之救国举动，光不禁心痛。舍简求繁，舍易求<a id="page246"></a>
 难，舍无耗费而大耗费，卒至会念者寥寥，其为益能不寥寥乎？今年有一小女年九岁，得一怨业病年余，中西医看之无效，光令念观世音菩萨，并令饮大悲水，兼洗其患处，旬余即愈。一小男十一岁，亦如是。当大急难时作佛事，当愈简便愈有益。故曰：“愈病不在驴驼药，救急还须海上方。”汝知之乎？</p>
<p class="bodyContent">十一月十一灯下</p>
<p class="bodyContent">复谢慧霖居士书二十二</p>
<p class="bodyContent">昨接汝普告文，词理均周到，所可惜者，不甚知事务。当此大劫临头，只靠一西僧，数百和尚，诵《楞严》、《大悲》，便能止息大劫乎？何不普告全城全邑全府全省全国全一切人，日常志诚念观世音菩萨，以消此大劫乎。以恳切至诚之心，作清晰显了之文，痛哭流涕而恳告之。人各有心，当必大家发起，展转相劝，则观音佛声，震动虚空。匪纵不能灭，当不至于过甚。十余年前川中一居士，提倡持《楞严咒》救国息灾，以不能念者印咒作一小卷，俾带之身上，悬之门首，供之家中，其费亦颇有可观。而不知教一切人念观世音，则不需费。而一切老幼男女，同种莫大之善根。彼以章程与一小卷咒寄普陀，其时日已到，即写信已来不及。光但叹伤而已，并不与彼通信。今年川中又发此会，或是去年，记不清又举前者为例，此不知是何人说，并非本会通函，故亦只可付之一笑。汝昨之说，亦复见不及此。是舍简便人通能行者，而只期一西僧、五百多和尚消此大劫。非谓西僧、和尚不能消，何忍令一切当受灾者，不令深种善根乎？是知措大事者，不计及小，究则以虚张罗为极致，诚实普行为不致意。光一向不喜多事，而《一函遍复》，固一一指明。何欲灭大劫，不一采取，而普劝同人咸念观世音乎？念观音除不发心者外，虽三岁孩子，也<a id="page247"></a>
 能念。念《楞严》则万中一二人耳。念观音毫不费事，亦不须费，念《楞严》非数千元不能毕事。为民上者举一事，亦须虑及于此。则事行则同，而实惠大相悬殊也。</p>
<p class="bodyContent">十一月十四</p>
<p class="bodyContent">复谢慧霖居士书二十三</p>
<p class="bodyContent">汝无甚余资，何必为光寄钱？春间由重庆汇五十元于弘化社，汇者并未说明，弘化社亦不来问，遂去信重庆，月余亦未来信，后因德森师信中，方问弘化社，始知款来月余矣。远路寄物，必须标示清楚。近寄之《中国政教略义》甚好，然欲行古圣贤之法，必先揭后世卫道害道之祸。如疗病然，不去邪毒，即行补助，则补助反成祸害矣。当此大劫临头，欲为天下后世谋治安，尚畏忌不敢言先哲之弊，先哲有知，当痛哭流涕，声震大千矣。光一向认理而不认情。当此时际，尚不敢指斥辟因果轮回之非，而欲复古圣之至治，乃北辕而适越之见也。光殊不谓然。</p>
<p class="bodyContent">五月廿三</p>
<p class="bodyContent">复谢慧霖居士书二十四</p>
<p class="bodyContent">两次航信，以人事冗繁，未能即复。所立功课，无有不可。《女校训辞》，已于二次航函来之次日，并汝之信，一并寄云台矣，勿念。密宗道理，不可思议。而今之传密宗，学密宗者，各以神通为事，未免失其本旨。传者尚无真神通，学者谁得真神通？诺那来上海太平寺，言及密宗亦以往生西方为事。而阿弥陀长寿陀罗尼持之，开囱门，即能随意长寿，或即往生，此语何可一概？勿道尔我不能，即诺那也不能随意往<a id="page248"></a>
 生。一弟子以此事问光，光复之曰：“此事理实为的确有之，但不可谓人人均能往。须知密宗要旨，在三业相应。果三业相应已久，便可从心所欲。未到心空而妄欲得者，或至著魔。”此密宗一大关系也。</p>
<p class="bodyContent">九月廿八</p>
<p class="bodyContent">复谢慧霖居士书二十五</p>
<p class="bodyContent">当此时局危险之时，只好静守。若万不能守，再行逃避。若轻于妄动，一经离家，家业半属别人。欲回而又整顿，复原则难如登天矣。</p>
<p class="bodyContent">所言川僧听脉念佛者，民十七年，其徒以其师所作之文与偈，持至太平寺，祈光为改削流通，又祈作序。光阅之，谓汝师倒是有所悟者，但以禅净宗旨不明，以禅为净，以净为禅。俾念佛者不致力于信愿，而致力于参究。纵有所悟，由无信愿，不能仗佛力往生西方。由未断惑，不能仗自力了生脱死。汝要流通，我也不打破，汝自为之，我亦不为汝改削，亦不作序，汝印出来也不要送我，我也不肯为汝施送，其人遂去。向大中书局排印数千本，从前之名不记得，大中书局老板，送光两本，名《禅净言行录》。其偈居半，似有道理，但宗旨混滥，亦可令无知之人种善根，亦可令真修净土人弃信愿，此种书，光不肯干预。</p>
<p class="bodyContent">川中每出异人，有刘某者，皈依宝一法师，宝一庵中有湖南二女居士。刘为伪撰《自知录》，石印若干送人，专门以大菩萨所得不思议境界，为此女人所经历之境界。意欲由此抬高其师之声价，其师亦于顶格批之以流通。有丁某寄光，祈光详批作序。光阅之，云：“此书万不可流通。虽无外道话，但专谈自己所得之境界，绝不说如何用工。初心人看之，均想此境界，必至著魔。此女人既能得此境界，何得不知误人乎？祈通通烧之，勿再送人。”现在时局危险，不必专以打观音七为事。七固不<a id="page249"></a>
 可不打，当令城乡老幼男女，日常念观音圣号。以期冥为加被，俾匪焰消灭。此时提倡，人必信从。若大家都怕死肯念，当有大效。若只以打七为事，乃少数人所为。若令人民各各常念，则其益大矣。彼不知世务者，动必援古。不知因时制宜，随分随力以设法，则用力多而获益少矣。</p>
<p class="bodyContent">九月十六</p>
<p class="bodyContent">复谢慧霖居士书二十六</p>
<p class="bodyContent">《指归净土》，乃禅不禅，净不净之书。亦可令无信心者种善根，亦可令真念佛者弃信愿。所种之善根在未来。所弃之信愿在现在。具眼之人，决不流通。彼以禅、净自名，而不肯依净土真宗旨，可叹之至。今之提倡净土者，多是此种知见。深恐人以己为不通宗，故成此宗、净俱失实益之结果耳。</p>
<p class="bodyContent">九月初八</p>
<p class="bodyContent">复谢慧霖居士书二十七</p>
<p class="bodyContent">两函均收到，勿念。《峨志》前开单时，意每包五部，拟一百部归峨山，故开二十包。后因重，只包四部，峨山之百部，尚欠二十部，故又令寄五包，以足一百之数。余均不再补寄。又王镜湖所画佛相，前寄王晓曦义比洋行，并书已与佛学社说，令其追问，彼又欲寄峨山结缘，直寄成都汝宅，想已收到。当为看门者说，令其回信报收到，以免彼企望。</p>
<p class="bodyContent">峨山明时尚不乏高人，而木皮殿之铁碑，自嘉靖时竖立，至今令人痛心。圣钦记载，直以彼为全国僧人领袖，竟将铁碑录出，交王晓曦寄来。而且每篆之傍，各音楷字，尚不知其为谤佛法之文。当日铸碑之僧，<a id="page250"></a>
 县志尚载其名，彼亦不知其为谤佛法之文。今与汝说者，恐一班无知僧，谓为毁古迹也今果能毁此四百年长谤佛法之文，实为一大快事。尚祈为峨山大众说其所以。庶不至瞎眼者，谓毁古迹也。</p>
<p class="bodyContent">正月二十一日</p>
<p class="bodyContent">复谢慧霖居士书二十八</p>
<p class="bodyContent">昨接手书，不禁为广安人民庆。所作各学训，通皆契理契机。然或广训，不可不以因果为前提。自程、朱辟因果以来，儒者皆不敢谈因果。一则固守党同伐异之陋习，二则冀为纯儒入庙之偷心。以致治国、治民、治家、治心，均无根本。近来废经、废伦、杀父、杀母之风，皆由辟因果之学说而来。今则视尧舜禹汤文武周孔，通不如洋人。又何必顾畏固执者之攻击，而不敢说其症结。以致听者犹不知愈病之真诀，岂不大可怜哉。德森师于八月初八离苏，经江西几处瞻观，九江，庐山，吉安至廿五始到赣。其母尚健。寿量寺观音殿已成，可以安僧行道矣。大约十月半前，可以返苏。许止净近亦来报国。待德森师回，光当出关，仍住报国。明年《九华志》出后，再定行止。今寄《净土五经》二包，《念佛恳辞》十包，《憨山年谱》一包，《远公文钞》一包，《坐花志果》十包，《安士全书》三包，《观音颂》三包，《净业指南》五包，《人生指津》五包，《饬终津梁》一包，《了凡四训》一包，《嘉言录》三包，共四十五包。以助教民之至意。</p>
<p class="bodyContent">九月二十一日<a id="page251"></a>
</p>
<p class="bodyContent">复谢慧霖居士书二十九</p>
<p class="bodyContent">两接手书，不胜感叹。《保甲公约》甚好，惜全国各县长不致意于此。德森师本月初七回来。许止净九月初来。明道师病久，于本月十九早二点半钟去世。二十一运龛至灵岩，廿五迁化，入灵岩普同塔。六十元收到，当为印送经书之备。此次或有大祸，光实无有迁移之念。以老病畏寒，不能迁移，勿道光不移动，即德、许亦不移动。以光若一去，报国即废，无人维持矣。况苏州数十万人，均不去，吾僧徒何特畏死以去，以令苏人增大惶惧乎？</p>
<p class="bodyContent">廿一年苏亦垂危，去者十之七，尚有决不为动者，凡逃难者，均遭抢劫之难，不逃难者，安然无患。有几处函邀往彼者，光复云：“若有危险，当随炸弹而去，较比路上受抢劫，长时怀忧惧，为优胜多多。”此次若起战事，当以不动自守。死乃人各难免，与其流难失所而死，不如安住不动而死之为安乐也。现在弘化社事，悉归光任，随分随力以办，并不愿广为募化，以令人生厌，而起疑光贪财之心也。祈放心勿念，三界无安，西方极乐，唯此为所迁之地，此外则一无所迁。现不出关，以省各处讲演之烦。以后无要事，不必来信，以免彼此劳神。</p>
<p class="bodyContent">复谢慧霖居士书三十</p>
<p class="bodyContent">前圣钦师来，持汝手书并廿元，供养二字，何敢当？即为寄《闺范》等十余包，以祈有益贵处耳。现今法弱魔强，聪明者多分归于某某之派。彼抱一革命之成见，以大权未得，不能满彼所愿。倘令得权，则即行驱僧夺产，以作彼眷属永世之祖业。余所驱出之僧，当为分配各寺，以为作撑门面之具。此种人，何能和衷共济乎。光素知法门事难维持，以故<a id="page252"></a>
 不主寺庙，不收徒众。今已老矣，一切事皆不干预。以汝不知所以，故为略说。像片一事，小之小者，圣钦和尚已持去何得云：“令圣钦垫款，后当归还。”况汝有廿元来，光纵见小，岂有此不近人情之举？汝作此说，亦未三思耳。过谦失中，迹近于毁，于一切人前，均宜浑厚，切勿如此耳。</p>
<p class="bodyContent">复郭汉儒居士书一</p>
<p class="bodyContent">佛法浩瀚。博地凡夫欲于现生了生脱死者，除信愿念佛、求生西方外，别无有能满其所愿者。世有多少聪明特达之士，专以研究大乘经论为志事。而于此最简便最圆顿之法，返浅近视之，而不肯修。盖其平素注意深妙之理性，而不详思佛力之叵测，以故弃佛力而仗自力。自负为大通家，卒致只得其名，罕得其实。返逊愚夫愚妇无知无识者横超三界，高登九莲。致自己仍在生死苦海中沉沦莫出，岂不大可哀哉？此世间学佛者大多数之通病。光宿业深重，生甫六月即病目，经六月之久，目未一开，除食息外，昼夜常哭。以此因缘，目不如人。后出家，得见净土法门，遂专心于此一事。有不以我为庸愚者，均以此告之。其有负大通家之声望，亦任人为大通家。汝欲皈依，志期了生死则可。若欲为大通家则不可。今且将错就错，为取一法名为慧融。谓依佛智慧，于此净土法门，融会贯通一切诸法。俾一切人由约而入，不致有日暮途远之叹。今为汝寄书数种，读之则净土法门之所以然，悉可备知。《净土五经》、《十要》，宜格外注意。而于光所作之序，尤宜笃信，不可以文不雅驯而忽之。于此经此书，信得极，则可谓真佛弟子，能自利利他。当此危险莫测，无法可救之时际，舍此一法，佛也无法可设矣。祈详阅。光目力不给，祈勿常来信，以免徒劳。</p>
<p class="bodyContent">丙子六月二十日<a id="page253"></a>
</p>
<p class="bodyContent">复郭汉儒居士书二</p>
<p class="bodyContent">提倡佛学，当以敦伦尽分，闲邪存诚，诸恶莫作，众善奉行为本。能如此，则于世出世法均不悖。否则尚是名教罪人，何堪学佛，以望了生脱死乎？诸恶莫作，众善奉行，此佛《戒经》中之略戒，文昌《阴骘文》引用之，人唯知《阴骘文》有此语，不知其来也远。末世学佛所宜注重者，在知因果与修净土。以知因果，则不敢自欺欺人，作伤天害理损人利己之事。修净土，则虽是具缚凡夫，便可仗佛慈力往生西方。诸余法门，皆须烦恼断尽，三界内见思二惑方可了生脱死。否则纵令大彻大悟，有大智慧，大辩才，晓得过去未来，要去就去，要来就来，尚不能了。况具足烦恼者乎。讲净土，要将净土为佛法中之特别法门，下凡与上圣共修之道，末世众生不修此法，则但种未来之善根，绝难现生出轮回等道理详说。《地藏经》，说因果颇显豁，其注解，唯科注可看。扬州藏经院刻有地藏开蒙，不可看。以原本不甚好，又经一不通之人修之，愈加不好。十余年前有人以此经注送光者，光令其持去，以光不敢转送故。今将光所存之科注寄来，其注颇详明。以不足包，因将一弟子送光之《孝经注》附之。此人博闻而好名，故其注以广为事。然藉作参考，则非无益。又附《净土五经》二本，若详知光之前后二序一跋，则提倡佛学，当不至舍仗佛力之法门，宗仗自力之法门矣。又寄《无量寿经颂》一包，此颂虽未能将经义彻显，然亦可以为初机者，作一助缘。隋道绰禅师一生专弘净土，讲《净土三经》近二百遍，可知一年之中当讲四五遍，不以繁重为忌，唯期人各悉知。今人则必不肯如是重重屡讲也。古人以利人为本。今人以求名为本。若专讲净土，人或见轻。所以不肯专精致力于一法也。</p>
<p class="bodyContent">六月初五<a id="page254"></a>
</p>
<p class="bodyContent">复时若居士书</p>
<p class="bodyContent">前者蔺伯操言，汝欲请《观音颂》五十部，因令中华书局代寄八包，系五十六部。后每因邮路不通，或书阻不发，或中途搁置，现今想已寄到。前三四日伯操来，交洋三十余元，一时不记，恐是三十六元。言二十元系交《观音颂》之资，《观音颂》每百部三十四元，每包书局寄，必挂号，则是二角，为防送者作弊，非挂号不可，二十元即已清。今日与汝寄《文钞》、《安士全书》、《寿康宝鉴》、《学佛浅说》、《弥陀经白话解》、《闺范》、《感应篇直讲》等，共十三包，亦不必算钱多少。光以秦人，其数年来以邮路梗阻，不能寄书，令吾乡人得闻佛法，实为一大憾事。《嘉言录》已无，故只寄一二本，待十一、二月二次三次印出，当再寄几包。汝于去年托伯操求皈依信，未接到。今为汝补书法名为慧泰。盖以时纪顺若，则为泰象，泰则业消智朗，障尽福崇矣。凡欲学佛，必先学为贤善。若不敦伦尽分，闲邪存诚，诸恶莫作，众善奉行，则尚是世间罪人。譬如疥癞疮溃之人，何能承事天帝？故须先从伦常立基，以为学佛之本。祈详观《文钞》、《嘉言录》，则一切自利利他之法，皆可悉知矣。</p>
<p class="bodyContent">复梁慧栋居士书</p>
<p class="bodyContent">光现以年老精神不给，又有迫不及待之三山志须修理，早已拒绝一切。因汝之诚，且为略书数语。汝弟与何映西，为取法名。梁柱法名慧柱。何映西法名慧西。谓立志笃修自利利他之净土法门，如柱之撑天，月之映西也。余详《一函遍复》。以后不可再来信，来则不复。</p>
<p class="bodyContent">七月廿五<a id="page255"></a>
</p>
<p class="bodyContent">复张曙蕉居士书一</p>
<p class="bodyContent">观所作诗，其声调意致，实不让古人。但只是诗人之诗，其衷曲愁怨，似绝未闻道者之气象。即与君题序者，皆与君同是一流人物。君既有此慧根，忍令以悲怨而消磨之乎？一切众生，皆有佛性。我既有佛性，可任其被烦恼盖覆，历劫不得发现乎？当移此愁怨以念佛，则生入圣贤之域，没预莲池海会。倘真有宿根，当不负老僧此一呵斥也。</p>
<p class="bodyContent">复张曙蕉居士书二</p>
<p class="bodyContent">接手书，不胜欣慰。但以香期人事冗繁，未能即复为歉耳。大凡聪明人，多皆傲物而自是，不肯受人呵斥。光愧无学问道德，不能稍益于世，因兹抱一他山石之素愿。欲令纯金良璞，皆由我粗砺之质，以成世宝。是以三次相见，不以赞而以勉，不以人情而以佛法为指示。其书与三次之语，呵斥颇切，意必此后绝不过问。而书中所叙，颇生感激。足见宿根深而见理明，不自是而肯听善言。倘能将才人习气，西欧虚派，尽情放下。以敦本重伦，躬行家庭教育，俾一切女流，同仰懿范。再加以生信发愿，自修净业，自行化他，同期解脱，以为闺范母仪，女流师范。则吾国之兴，断可必矣！然文人所说，多属虚浮，果真实如书、诗中所说而实行之，则光前所期望者，皆必定可成事实也。好高务胜，见异思迁，乃文人及虚浮学道者之通病。须知尧舜之道，孝弟而已。如来之道，戒定慧而已。纵使万圣万佛相继出世，亦不能稍变章程也。了此则自知见异思迁者，皆由心中无主，非受道法器之所致也。佛法法门无量。若欲仗自力，于若禅、若教、若律、若密中得其指归，尚不容易。况由此证无生而了生死乎？净土法门，乃普令一切圣凡，同于现生往生西方，了生脱死<a id="page256"></a>
 之最捷、最圆、最顿、最简易、最玄妙之法门也。若不以《文钞》文字刺眼，祈详阅而实行之。此后再阅古德净土各著述，则势如破竹，循流得源矣。汝之诗意义甚佳，然欲避绮语之讥，须当行其事。否则何止绮语，乃妄语戏语欺三宝语也。光四十余年不作诗，故不为和。</p>
<p class="bodyContent">复张曙蕉居士书三</p>
<p class="bodyContent">接手书，知前次之书，尚不讨厌。此次除过誉不慧外，皆属实情。一息不来，即属后世。此时纵才高八斗，学富五车，亦无用处。若不及早修持净业，待到此时，方知虚受此生。枉将宿生所种善根，尽消耗于之乎者也中矣。可不哀哉！净土法门，贵乎实行。今既知之，当随分随力行之，方有实益。若但研究而不肯持佛圣号，以期近则消业障而增福慧，远则出三界以登九莲，则仍是文人习气。有此习气，欲真实了生死证无生之利益，实万难万难。果能发大菩提心，于公私之暇，实行愚夫愚妇老实念佛之行。则将来之母仪闺范，师范女流，与预会莲池，亲承佛记，皆可必得矣。愿将身体力行之不遑，不敢故作戏论，以开罪三宝，常念勿忘，则幸甚。此后不须来信，光约于月半后往沪。</p>
<p class="bodyContent">复张曙蕉居士书四</p>
<p class="bodyContent">君于民十六年见光时，光颇嘉其聪慧，而又能受人指斥，故光常冀君为浙地女界之善导。其后绝无音问，意其在普陀时所发起之善根，以无人提持，遂复消灭矣。然光亦不肯再多事，以强人所不欲也。及见所汇之诗，其意致完全不与此道相应，因略一启迪。后见所复，遂大畅慰。是知入道，各有因缘时节也。所寄弘法社刊，以冗繁无暇，只看曾女士、<a id="page257"></a>
 孔节妇及某女士传，并八识四宾主颂。文意俱好，然宗门中语句，意在言外。四宾主似有文义，聪明文人，可以模仿。若酬机之无义味语，决不可以文义会。如其真有所悟，不妨为之提倡发挥。若只以聪明模仿，且勿妄动笔。此与教大相悬殊，极宜慎重。果真念到一心不乱，亦可顿识彼之意旨。未能真知，切勿含糊，冒充通家。因近世人好剽窃，光颇不愿人因此获罪，故为君言之。</p>
<p class="bodyContent">复张曙蕉居士书五</p>
<p class="bodyContent">午后接《海沤集》一包，随便阅其题目，亦有已在宝静法师弘法社刊登者。其《秦始皇论》，颇涉激烈，殊失中道。称始皇之才处，可谓具眼。至完全推尊始皇，而以焚书坑儒为大作略，则其过可胜言哉？彼欲愚民而焚书，非恐其邪说诬民而焚书也。若凡邪说者焚之，固为有功。彼系悉焚言政治道德之书。以《易》为卜筮之书，故不在焚烧之列。圣人在位，善人执政，恶人自可向化。而彼所坑者，是不附己者，此种处何可推诩，而犹恨其未能坑尽乎？居士才力有余，涵养不足，只图一时快口，并不计误无知之狂人。光旦暮将死之人，于世无所益，唯以居士宿根深厚，特加磋磨，不知居士以为然否？</p>
<p class="bodyContent">复张曙蕉居士书六</p>
<p class="bodyContent">世间聪明人，每以聪明自负，不肯虚心受人指斥。汝宿根深厚，实为进德之基，观手书不胜钦佩。宗门语句，勿道不悟，即悟而不善识机，以致误人，则自实得祸。前在迦叶佛法中，百丈山主人以一语不契机，致堕五百劫野狐身。至唐百丈怀海禅师座前表明其事，始得脱去。是知<a id="page258"></a>
 以宗语作儿戏逞口辩者，可畏之至。居士但实行礼诵，待至凡情圣见悉不得时，所有酬机之语，直下俱皆明了。然虽明了，犹不可不慎重其事。如前百丈所说，实在不错。但以误机而自遭五百劫野狐之报。况所答完全是错乎？</p>
<p class="bodyContent">至于所汇十元，仍为居士寄各要书，以期宁地闺阁英贤，同沐佛化。然人多书少，何能遍及？故寄《一函遍复》，一包五百张，令学堂学生人各一张。得居士为之演说，彼等必欣欣向荣。若最初志在顾本及求利，则小乎小矣。非光所望于居士者。宁波信佛者固不乏人。然以粲华之舌，锦绣之笔，于日用伦常中，孝弟忠信礼义廉耻各法中，提倡佛法之净土法门，则实不多见。居士固有此资格，惜数年来尚未真实发心。今既发心矣，忍令一切坤伦，同终其身不沐佛化、不知了生脱死之出路乎？此光所以代两土教主而劝驾也。</p>
<p class="bodyContent">复张曙蕉居士书七</p>
<p class="bodyContent">接手书，似深知其病。然以文字习气太深，虽自知而实不能痛改，则毕生终是一诗文匠。其佛法真实利益，皆由此习气隔之远之。故佛以世智辩聪，列于八难，其警之也深矣。《读永明&lt;宗镜录&gt;诗》，声韵铿锵，非夙有慧根者不能，然亦是修道者之障。以此种言句，皆系卜度而成，非真得道人随口吐出者可比。居士欲死作诗文之偷心，现在人无能为此种决裂开示，今引一古事以作殷鉴，则诗文匠即可为担荷如来慧命之龙象，而永为闺阃母仪、女流师范于无既也。其事在《普陀山志·妙峰大师传》中，《清凉》、《峨嵋》二志亦载之。以此大师于三山均有因缘，故不厌其详。此师乃叔季不多见之人，其得益在山阴王寄鞋底于关中，遂得大彻大悟，不复以诗偈为事矣。<a id="page259"></a>
</p>
<p class="bodyContent">附录《妙峰大师传》以资参考</p>
<p class="bodyContent">明妙峰名福登，山西平阳人。姓续氏，春秋续鞠居之裔。生秉奇姿，唇掀齿露，鼻昂喉结。七岁失恃怙，为里人牧羊。十二岁投近寺僧出家，僧待之虐，逃至蒲坂，行乞于市，夜宿文昌阁。阁系山阴王建，请万固寺朗公居之。一日山阴王见之，谓朗公曰：“此子五官皆露，而神凝骨坚，他日必成大器，当收为徒，善视之。”未几地大震，民居尽塌，登压其下无所伤。王益奇之。乃修中条山栖岩兰若，令登闭关，专修禅观，日夜鹄立者三年。入关未久，即有悟处，作偈呈王，王曰：“此子见处已如此，若不挫之，后必发狂。”遂取敝履割底，书一偈云：“者片臭鞋底，封将寄与汝，并不为别事，专打作诗嘴。”封而寄之，登接得礼佛，以线系项，自此绝无一言矣。三年关满，往见王，则本分事明，具大人相。节录《清凉山志·妙峰大师传》</p>
<p class="bodyContent">复张曙蕉居士书八</p>
<p class="bodyContent">世间多少聪明人，皆被之乎者也所误，毕世不得实益。居士慧根夙植，固为难得。然以多知多见，反为障碍。既信净土法门，何不于此法中死心做去。而修返闻数息、唯识等观，此各种法，均是大乘法门。然皆属自力，未可与仗佛力之法门论其利益也。今既发心念佛，当以心佛相应，生前得一心不乱，报尽登极乐上品为志事。不必求其大彻大悟，明心见性也。宗门以开悟为事，净宗以往生为事。开悟而不往生者，百有九十；往生而不开悟者，万无有一。此义认不准，或致因求悟而反不以往生为事，则其误大矣。今修念佛法门，当依大势至菩萨所示，如子忆母之诚心，修都摄六根、净念相继之实行。果能死尽偷心，则一心不乱，念佛三昧，或可即得。然念佛三昧，乃三昧中王，且勿视为易易。纵不即得，当<a id="page260"></a>
 亦相去不远矣。都摄六根，为念佛最妙之一法。念时无论声默，常须摄耳谛听。此乃合返念念自性，与返闻闻自性之二义而兼修者。返闻单属自力，返念兼有佛力，则为益大矣。心念属意，口念属舌，耳听属耳，眼皮下垂，即见鼻端，则眼鼻二根亦摄。五根既同归一句佛号，身根焉有不恭敬严肃之理乎？故知都摄六根，下手在听。能都摄六根，则心识凝静而不浮散，便名净念。以六根既摄，杂妄等念潜消故也。净念又能常常相继无或间断。则念佛三昧，可即得矣。故下曰：“得三摩地，斯为第一。”此大势至菩萨，以教化九法界一切众生者。实三根普被，有利无弊也。果肯依之而修，当必有观行相似等利益可得也。</p>
<p class="bodyContent">复边无居士书一</p>
<p class="bodyContent">手书备悉。五台山广济茅篷或称寺，现于去年由光与山西现主席赵次陇名戴文将山上各寺及碧山寺子孙串通一气，并五台山区长、县长皆与彼串通一气，欲将广济茅蓬僧逐下山，以便彼等吃肉喝酒，人不经见。以广济茅篷皆成年修持之人，两相形比，自己觉得太难为情。而又不肯改良，致成诬谤，谓茅篷之僧，恶于本山僧十倍。区长、县长受贿，致阎锡山、赵戴文亦以为真，其势甚危。胡子笏在山，亦无法可设，遂与广慧和尚同来见光，将事实一一说明。光令茅篷大众念文殊菩萨，当有感应。初，台林逸来报国寺皈依，彼系山西省政府驻京办事处主任，光以此事托他与赵次陇详细说之。次陇前与光通过信，未曾晤面。林与赵说，赵遂派僧俗十人上山料理。与碧山寺子孙一万元，前已与过几次，约二三万元，令彼迁出移去二十余里才成了一个清净道场。</p>
<p class="bodyContent">上海聂云台、王一亭、屈文六等诸居士，各代为料理缘簿，已曾叙中说明。佛学新闻报社在上海，岂有不知其事者？盖小人生忌妒而坏人<a id="page261"></a>
 之事，或想广慧送他些钱，其人亦可想而知。光非但此次发起，乃发起前之摧邪辅正，为文殊菩萨留一清净道场之根本发起人也。人心之险，险于春冰，佛学新闻会说此话，完全没有人格了，可叹可叹。太平后去五台山朝文殊菩萨，住碧山寺，自知光言不谬。沪战虽烈，光了无所畏。不但贵地不肯去，即灵岩山亦不肯去。今住于飞机长来之地，日诵《大悲咒》，念佛念观音。尚不敢住而逃之远方，岂不令人见诮。若光只孤孑一人，去住均无关系，况尚有弘化社事。光虽非寺之住持，然诸事皆以我为主。主人去，他人或亦各去，则其事便成废弛。于流通益世益人之经书事，大有关系。若大劫临头，大家同归于尽，光与之同死，亦分所应尔也。</p>
<p class="bodyContent">廿六年八月初四</p>
<p class="bodyContent">复边无居士书二</p>
<p class="bodyContent">手书备悉。汝前所寄《摩利攴天经咒》，光不传人。何以故？当此大劫当头，当以最易念最有灵感之法教人。摩利攴天虽慈悲，当不能超出观世音之上，此只七字，虽三岁孩童也能念。《摩利经咒》能念者，百无几人，故不愿以难念者，另教一切望救之人也。上次所寄之《赞咒经》，头绪不清，令外人无所适从。若无人指示，颇不能了知。凡印经咒，必须眉目清楚，主伴注明。令发心念者一目了然。仪不可太繁，繁则易于生厌。惜令师空公及般若行者，未为说明。念字不可加口，加口则便失意。</p>
<p class="bodyContent">汝欲皈依，今为取法名为慧通。以既无有边，则其智慧无所不通。至于念佛求生西方法门，汝似未悉所以。而救世救国最初下手、末后成功之道，当以大家提倡因果，为标本同治之法。《文钞》中详言之，祈细心阅之，想已早有此书。若邮寄无碍，当寄一部，数种共作一包，以为自<a id="page262"></a>
 利利他之据。若不能寄，则待平定后，光若不死，尚可寄。</p>
<p class="bodyContent">民廿八年七月初六</p>
<p class="bodyContent">复边无居士书三</p>
<p class="bodyContent">光七十九岁，目力不支，不能为汝特为鉴订作序。救灾当以尽人能念者，为有大益。若《摩利攴天咒》，所印虽多，亦难于大劫临头时用，宜取消。令人念观音圣号，虽三岁孩童也能念。此咒甚长，且咒与音释夹杂，非通家尚不知作么念。今人好异。观音救苦救难，大乘显密诸经，均赞叹提倡而不用，反用只一经所说之《摩利攴天咒》，极力提倡。且勿谓攴天咒之利益大，念观音之利益小，纵此咒即观音示现，亦当以念观音为事。</p>
<p class="bodyContent">汝信心虽好，不知一法普摄一切法之至理。及不知要紧之时，愈约愈妙。儒教亦云：“博学而详说之，将以反说约也。”汝若知此义，当以光言为至论。否则任汝，光旦夕不保，不能随汝意应酬也。</p>
<p class="bodyContent">廿八年十一月一日</p>
<p class="bodyContent">复方耀廷居士书一</p>
<p class="bodyContent">手书备悉。光乃一粥饭庸僧，但以一人所传之虚，人每误以为实，殊深惭愧。以故前霁光言及，疑系偶尔之谈，故不敢即为通信。今既来书，知尚不以虚名为误，则只好将错就错。今为居士起法名为德仁。谓以敦伦尽分，闲邪存诚，诸恶莫作，众善奉行，信愿念佛，求生西方自行，复以此普化一切。俾一切人于世间法悉无欠缺，于出世间法，咸于现生得其实益，则其仁慈也大矣，是为德仁。仁为善首，仁即慈悲。名虽相<a id="page263"></a>
 似，而以佛法了生死之实益教人，较彼世间法只利及色身者，实天渊悬殊也。令夫人刘志慈。法名德慈。女人家以相夫教子为天职，再能笃信佛法中最圆顿直捷之净土法门，其慈也，非世间之所谓慈也。以世间之慈，但在色身，不及神识。但在现生，不及来生，况永劫乎？果能以敦伦尽分，及信愿念佛等，教其儿女，及与仆婢，并及相识。俾彼现生同为圣贤之徒，临终直登弥陀圣域，是名德慈。此慈之利益，直至尽未来际，了无已时。愿二位各各努力，庶可不虚此生，不虚此遇也。</p>
<p class="bodyContent">现今是一患难世道，无论何人，均当常念阿弥陀佛及观世音圣号。纵令遇水火刀兵及怨业病等危险，能志诚念，决定不至危险。又女人临产，须志诚朗念观世音圣号，此时不可心里默念便可安然而生，决无难产之苦，即难产将死，教令念之，则即刻安然而生。能以此普告一切人，即为预救产难，预救性命。而自己女媳等，亦得同蒙佛菩萨慈悲加被也。切勿谓此语，非光所应说，古人云：“死生亦大矣。”临终助念，是助死者得往生。临产念观音，是助生者母子离危险。近数年来，屡闻生产之苦，又详知世人谬执，有念佛人家，有生产则逃往外边，过月余方回者故常与一切人说之，祈慧察是幸。余详《文钞》，此不具书。</p>
<p class="bodyContent">德仁居士，前在江西政绩颇著。今既潜居静修，固宜以敦伦尽分等事，并信愿念佛等法，随顺机宜，以告于素所服从信仰者。俾彼等同得世出世之利益也。今为寄《文钞》、《嘉言录》、《历史感应统纪》、《正信录》，各一分，以作自行化他之据。又《寿康宝鉴》、《感应直讲》，各一分，以为教儿女，为人与保身之根据。此各书，如欲利人，少则向汉口泰安里八十六号田申甫处购，多则向苏州报国寺弘化社请。</p>
<p class="bodyContent">民二十一年八月廿三<a id="page264"></a>
</p>
<p class="bodyContent">复方耀廷居士书二</p>
<p class="bodyContent">手书备悉。近来念佛人多，其感应亦时有所闻。前日淮安观音庵寄一舍利，如粟米大，色如翡翠，云是一莲友佛前灯花所结者，寄来欲为之证明评论，以起人信心。光随即盛一小瓷盒中，令大家看，看毕供于佛前。昨早朝课毕，启盒看，则无有矣。想是回彼庵去，昨已去信问之。有许多人尚只以研究为事，而不肯实行，则是当仁固让之流也，哀哉。</p>
<p class="bodyContent">令慈年近八十，尚欲皈依，可谓宿有善根。然当此风烛高年，固当深为计虑。今为寄《饬终津梁》三本，自存之外，给与王、陈二人。当令家中眷属，换班日陪令慈念佛。一则以娱高堂。二则令彼各种善根。三则练习惯，则令慈归西之时，大家均为助念之人。若不令常练习，并不常为说临终之助念，及瞎张罗哭泣之利害，则所有眷属，通是破坏正念者。此事最为要紧。若无人说，难免贻误，则无边利益，以此失之，殊堪痛心。光不能详说，《饬终津梁》乃详说之书。人子于亲，临终助念，当竭诚从事。故先须要家中眷属豫为练习也。既常念，并常闻助念及破坏之利害，则便可一致进行，而为助其往生也。今为取法名为德超。谓以一心念佛，以期超出三界，直登九莲也。此信虽为汝说，然陈、王二人，亦当如此教其眷属，以免自己临终误事。亦当令彼各皆看之，光无暇另写。</p>
<p class="bodyContent">陈明镜法名德明。谓能一心念佛，自可明其明德也。王士林法名德林。林，众也，君也出尔雅。君即主义，能以信愿念佛为主，以利大众，则功德大而人各景从也。今为二人各寄《文钞》、《嘉言录》一部，并《饬终津梁》各一本，祈为转交。不满包，则以《一函遍复》凑足分两，此一篇，实为大有关系于现在时世之文。若能依而行之，其利益当自知之，固不待述说也。国运危岌，天灾人祸，相继降作，不于此书求出生死，则<a id="page265"></a>
 为自负。白居易云：“余年七十一，不复事吟哦，看经费眼力，作福畏奔波，何以度心眼，一句阿弥陀，行也阿弥陀，坐也阿弥陀，假饶忙似箭，不废阿弥陀，日暮而途远，吾生已蹉跎，旦夕清净心，但念阿弥陀，达人应笑我，多却阿弥陀，达又作甚么，不达又如何？普愿法界众，同念阿弥陀。”</p>
<p class="bodyContent">十一月十一灯下</p>
<p class="bodyContent">复方耀廷居士书三</p>
<p class="bodyContent">《净土五经》寄到，不久当有《歧路指归》寄来。七八月间，当有《物犹如此》寄来。此二种，皆在上海漕河泾游民习勤所寄。一系专说念佛。一系令人戒杀护生，而不说戒杀之话，专辑物类之孝友、忠义、贞烈、救难，恤孤等之懿行。戒杀中之特品，当印五六万，散布于有学识者，则其益大矣。令友易君仲孚，既欲皈依，当令常读《五经》。尤当注意于光之二序一跋。庶不致为禅、教、密诸知识之所摇夺。《歧路指归》、《物犹如此》二书寄来，祈与彼一册。</p>
<p class="bodyContent">民廿四年五月初二日</p>
<p class="bodyContent">复方耀廷居士书四</p>
<p class="bodyContent">手书阅悉。吕德法居士为沈淡岩居士所作往生记，颇好。唯前之四行，不合本人身分，故勾之。而后作一跋，云：“盖世极功，当不起一个矜字；弥天大罪，当不得一个悔字。”淡岩能知先人所操之业不善，亲在劝其改业，亲没竭诚忏悔，深合孝子谕亲于道之义，与如来慈心不杀，修十善业之教。具此功德，便可往生。况又笃信净业，竭诚念诵乎哉？吕<a id="page266"></a>
 记前半议论，失其身分。竟成淡岩先作屠人，后始忏悔修持，故不令用。祈与德法说之。</p>
<p class="bodyContent">民廿四年十月十九</p>
<p class="bodyContent">复方耀廷居士书五</p>
<p class="bodyContent">昨令弘化社寄《净土五经》二包，想已收到。现在人心不古，大家通以相争相攘为事。今日灵岩当家妙真师来言，彼有祖庭东岩寺，为历代老祖庭，在武昌洪山之左，相去几里。伊师公月霞师圆寂后，建塔于此。一徒孙某看守之，近来其人已死。月霞之徒慈光，来为看守，有坏人勾结，共欲夺而有之。以慈光之人，既老而柔和，便乘此而行欺，祈居士为之调停。俾彼欲夺之人，息此狂心。则彼本人名誉无损，佛法大体，亦无所伤。倘或狂心不歇，竟以法律从事，则彼个人与佛法大体，均无光彩。祈为婉转俾无形取消，彼此同得各适其适，何乐如之？居士德望素著，依理劝谕，必能见听。此亦正人心敦风化之一端也。祈费神调停，则幸甚幸甚。</p>
<p class="bodyContent">民廿五年五月十八</p>
<p class="bodyContent">复任慧严居士书</p>
<p class="bodyContent">来函既云学密，甚慰。须知学密，身口意持咒，三密相应外，观相准确，方有相应。若得即身成佛之地位，恐不容易耳。佛法广大，方便多门。念佛一法，知易行难。若能一心不乱，亦是无上法门。三根普被，带业往生。前领《净土十要》，及《一函遍复》，有暇多多阅览。佛力、自力之易难，当可明白。念佛一法，尤其专心无二。若学此学彼，纵将三<a id="page267"></a>
 藏十二部读得烂熟，仍于生死无关。劝足下一心念佛为佳。如不听光之说，以后不准来信。</p>
<p class="bodyContent">廿六年十二月三日</p>
<p class="bodyContent">复常逢春居士书一</p>
<p class="bodyContent">凡读书人稍聪明者，莫不受理学辟佛之毒。周元公为理学之宗师，惜当时但以浑然亡人我自他之相为主。至程子则变本加厉，辟驳不遗余力。其所辟驳者，不注重于心性之微，反致意于因果轮回之粗迹。于是儒者皆不敢言因果轮回治天下之大本。但只一正心诚意而已。彼已破斥因果轮回为佛骗愚夫奉教之据，则正心诚意有何所得，不正心诚意有何所失？一死永灭，何须孳孳为善，以自受冤枉之困苦乎？此风一倡，至今则杀父杀母不以为耻，反以为荣。皆理学辟因果轮回之说以酿成之也。彼作此说时，固未知为祸之如此其烈。意欲因此，人悉不学佛法，则儒道日见兴隆。况佛法妙义，已于文注中略示端倪。而己之所得，人何由而知之，此其本心也。由彼破斥因果，治天下者皆无所本。纵有施设，均属皮毛。今日全国学校，不读儒书，是彼欲灭佛而反成就其灭儒也。程、朱以后之理学，无一不偷看佛经，无一不辟驳佛法者。刘宪台《人谱》之《太极图说》，完全袭取佛经之意。彼且反以佛为异端邪说，谓袁了凡奉佛，所求皆应，此语无稽。以了凡正人，岂被彼邪说所惑乎。其心之奸恶，无可为喻矣。一弟子欲排印《人谱》，以次本寄来，令光校。光见所载嘉言懿行甚好，纵一二语有相冲突者，盖儒门之常态耳。其后将初本持来，光阅其序，谓之曰：“此序三四百字，其辟佛之酷烈，为从古所未有，此书决不忍自行流通也。”二曲亦饱经者，凡所到处听彼所说，皆吃肉反教。彼与后世之瞎眼者，皆以彼为德。而不知其为杀父杀母之先导<a id="page268"></a>
 也。民十五年，四川陈敦五夫妇来普陀皈依，谓光曰：“我最好阳明，阳明完全是佛学，何以又或有辟佛处？”光曰：“汝知彼之心否？”曰：“不知。”光曰：“彼为入文庙耳。”遂大声叫曰：“我明白了，我明白了。”程、朱以后之理学，皆偷学佛，皆极辟佛，实皆为入文庙耳，不计圣道之利害也。光之为汝说此者，恐汝尚未认清治乱关头。欲家风不坠，非提倡因果不可。欲天下太平，亦非提倡因果不可。此千圣不易之法也。本此法而行之于家，则家齐。行之于国，于天下，莫不皆然。舍此言治，皆属皮毛之事，决无大好成就。</p>
<p class="bodyContent">汝既于净土生正信，今为汝取法名为慧扬。谓依佛智慧，宏扬净土，俾彼一切同伦，咸皆现生了生脱死。汝以周子、邵子、范文正公拟光，光何能望彼三人肩背。然三人未遇净土法门，光幸得遇耳。此法遍布人间，几多人终日持诵，仍然漠不相关，有如未曾闻见者，又有闻而不信者。信而能行者，殆亦少矣。汝现可生正信矣。然须老实头念佛，庶不至被别宗知识之所摇惑。孙、陈等赠汝书数十种，今为寄《净土十要》、《佛学救劫编》、《净土五经》、《净土圣贤录》、《饬终津梁》，各一部。此《十要》，乃当日原本，非前木刻之节略本。读此而能信得及，则一切知识，一切经教，各种法门，皆不能摇动其信心矣。学佛之人，必须敦伦尽分，闲邪存诚，诸恶莫作，众善奉行，使一切人相观而善。所谓以言教者讼，以身教者从。现世乱已极，不以佛法为救正，则无法可设矣。光粥饭僧耳，汝初以元公、康节、文正公相拟，已为失伦。继以弥陀后身、本师前导等妄誉，何不惧罪过一至于此！以凡滥圣，罪在不原，汝知之否？孔子曰：“朝闻道，夕死可矣。”不恨闻道晚，但怕因循不肯实行耳。既知念佛有感应，当率其妻子而同修持。念佛之人，尚欲普渡众生，况自家眷属，何忍令其错过此生乎？错过此生，则尘沙劫又尘沙劫，一错永错矣。</p>
<p class="bodyContent">光于去冬以夜间校《憨山年谱疏稿》，其写字过淡，目力为伤，至今不能复原。现有所看，非眼镜手镜并用，不能看，不能写。故于去冬拒绝<a id="page269"></a>
 一切信札，凡来信均嘱以后不许来信，亦不许介绍人皈依，以精神目力均来不及故也。《一函遍复》，颇与一切人有关系，宜随缘提倡，则其利大矣。</p>
<p class="bodyContent">六月十四</p>
<p class="bodyContent">复常逢春居士书二</p>
<p class="bodyContent">慧佐之死，乃其父母、祖母所致。其家生此聪颖之子，不告以保身寡欲之道，乃早为娶妻。又不说节欲之益，纵欲之祸。彼二青年只知求乐，不知速死。及已经得病，尚不令其妻归宁。以致年余大病，以至于死。将死见其妻，尚动念，故咬指以伏欲心耳。天下此种事多极，姑述二事。一弟子家贫，其父早死，学生意，资质淳厚，十五六即娶妻，人已受伤。先在绸缎店司帐，其友人令住普陀法雨寺，养数月，已强健。其母与介绍人吵闹，恐其出家，挽彼店中老板及彼岳父，来叫回。光与来人说：“回去则可，当令其妻常住娘家，非大复原，不可相见。”此种人通最不知事务者，通不依光说，仍在店中司帐。光往上海至其店中，店老板亦系善人，素相识见其面色光润，知尚能撙节。后光回山至宁，见面色大变，问汝回去过？言到家只住四天。已与未回去之相，天渊悬殊，后竟死亡。此子文字尚通顺，若非其母硬作主宰，当不至早夭。又一皈依弟子之子，其岳父亦皈依，其人颇聪明，英文很好，以不知节欲，得病要往杭州西湖，云我一到西湖，病当好一半。其父母不知是不敢见妻，不许去。又要去医院，因送医院，尚令妻常去看，竟死于医院。其岳父与光说，光说汝等是痴人，以致彼欲不死，而必令其死。惜彼不明说不敢见妻，见即动念失精。慧佐至死，见妻咬指，汝认做厌，尚非真情，乃制欲念耳。至于死时得大家助念之力，自己向有信心，故致死后相变光润。乃知佛力、<a id="page270"></a>
 法力、众生心力，均不可思议。众生心力，不承佛力法力不得发现。由承佛力法力得以发现，故有此现相也。后世子弟愈聪明，则欲心愈重，情窦未开，不可告。情窦已开，不为说保身寡欲之道，或致手淫邪淫，及已娶忘身徇欲，均所难免。男子则父与师当为说。女子则母当为说。使慧佐之妻知此义，何至一病近年而死。古者国家尚以令人节欲为令。今则病将死，尚不令其分隔。此所以冤枉死亡之青年，不知其数。而一归于命，命岂令彼贪色无厌乎？慧佐之死系冤枉。若其父母早为训诲，深知利害，断不至死，故曰冤枉慧佐之生西，乃是侥幸。若无人助念，则由淫欲而死，纵不堕三恶道，难免不堕女身及娼妓身耳。由大家助念，承佛慈力，得此结果。此子之事不必发表。如欲发表，须依光说保身节欲之意，合而言之。不必全依文，但依其意则于为父母者及诸青年有所感发，亦显佛力、法力众生心力三皆不可思议。</p>
<p class="bodyContent">助念用手术，不如用心观，宜以后不必提倡此法。此法光先见一弟子依兴慈法师而立。后四川慧定法师以彼所著《应用唯识学》、《决定生净土论》见寄，知兴慈法师依彼而立。光谓佛号功德，不可思议。舍大众助念，仗一人手运唤佛，乃是轻视佛号，重视手术，不足为法。祈勿作异，致无知之人，相率而舍本逐末也。</p>
<p class="bodyContent">十一月廿一日</p>
<p class="bodyContent">复常逢春居士书三</p>
<p class="bodyContent">手书备悉。李嗣勋之事果真，则决定往生。但今人每每粉饰，欲悦人耳目，此为大过。于亲于己，均无益而有损。何以故，以欺人自欺，以凡妄称为圣故。未往生，眷属至诚为念佛，亦可往生。若粉饰，则非真实心，乃虚假心，故难得实益也。祈以此事切告同人。《续文钞》一部<a id="page271"></a>
 二本，共三百页，一包三部，拟寄四包，令问邮局，云不能寄。现许多地方，只可寄信，即小卷亦不寄。祈与念佛人说，认真念佛。以后欲得提倡之书，亦甚难甚难。光乡有四百多元钱，去年寄来，今一部亦不能寄，可叹。河清无日，寄书绝望矣。祈慧察。《礼观音求子疏》，及《求子三要》，各寄一分。香敬送常住，以光旦夕不保，不愿留于身后故。目力益衰，无要事切勿来信，以免看、复吃力。二法名，另纸书之。十月初十</p>
<p class="bodyContent">金荣名慧贞者，所关甚大，非指能守节也。《易》曰：“贞者，事之干也。”人若无贞，则一事无成，当以慧贞自行化他，则其益大矣。芜湖一女回回，深信净土法门，近来劝一极聪明不信佛之人，发心皈依，亦以能贞故也。此实古今不多见之事，回回顶难教化故。</p>
<p class="bodyContent">复常逢春居士书四</p>
<p class="bodyContent">观所述，决定可以往生。以佛有大愿，又得大众助念之力，故可决定往生。然亦不必登报，以人人依此法，人人皆可往生，并非希奇之事。若人人登报，则烦不胜烦。或有大不思议境界，非寻常所见闻者，则不妨一登，以令见闻咸生正信。否则当以不登为是。何以故？极平常，不希奇故。今将原文寄回，祈与其孝眷说之，令其永为定范，则其利溥矣。</p>
<p class="bodyContent">正月初六日</p>
<p class="bodyContent">复常逢春居士书五</p>
<p class="bodyContent">邮票收到，以后切勿再寄东西。一心念佛，又不可专事阅览。念佛是正行，行路等何必看书，只好念佛。看书与念佛两不相同。念佛行住坐卧都好念。看书，非凝神静虑，不得其义意。念佛之要，在都摄六根，<a id="page272"></a>
 净念相继。欲都摄六根，只长听自念之佛声，则得之矣。至于开法名之首字，以后代为皈依，此事光绝不赞成。以有流弊，故不开其端。</p>
<p class="bodyContent">复常逢春居士书六</p>
<p class="bodyContent">光老矣，无目力精神应酬，已于前月登新、申二报声明，以后无论何人，不许再来信，亦不许再介绍皈依。有信心者，不妨如儒者拜门生例，拜汝等为师，然不得名为皈依师也。以皈依佛法僧三宝，居士何可僭称？但汝处无真知佛法之僧，且作求学之例，以期人各沾惠。若谓我为某人皈依师，某为我皈依弟子，则成八佾舞庭，雍诗彻祭，直是佛门罪人，不名宏法利生矣。五人法名，另纸书之。如欲阅各经书，当直与弘化社接洽，亦不许顺便附与光函，附亦不复。</p>
<p class="bodyContent">净土法门，为佛法中最易修易成之法门。当依《文钞》、《嘉言录》及净土诸著述所说而修，决定可以仗佛慈力，了生脱死。若不以此是务，而欲仗自力了生死，恐经尘沙劫又尘沙劫，仍在六道轮回中，可不哀哉？</p>
<p class="bodyContent">十二月十九日</p>
<p class="bodyContent">复常逢春居士书七</p>
<p class="bodyContent">手书并刘文章书，备悉。所开单，本欲书于名上，而目力不给，不能细书，因另纸书之，祈为分送。至于开示，总以敦伦尽分，闲邪存诚，诸恶莫作，众善奉行，信愿念佛，求生西方，自行化他为准则。念佛下手，最要莫过于听。听则心沉而一，所谓都摄六根，净念相继者。今为汝寄书二十五包，大部头无多者，存会中大家看。单本多者，除留会外，择通文理、有信心、能恭敬者送之。刘文章好学，而住处远，无论大小，每种<a id="page273"></a>
 各送彼一分。不可来信搅扰，但自认真修持而已。二十五包书收到后，只寄收到信片，不得多络索。光目力不给，看字亦甚吃力，不可不体谅，祈慧察。并与诸人说之。</p>
<p class="bodyContent">二月廿一日</p>
<p class="bodyContent">复常逢春居士书八</p>
<p class="bodyContent">十法名，另纸书之。彼等多有入同善社及理门等，今既皈依佛法，不可又做以前之外道工夫。凡属外道，均守秘密，妄说彼等得六祖之真传，彼传道之师，乃某佛某祖师降生。此种大妄语罪，其报甚惨。一气不来，当直堕阿鼻地狱。以其坏乱佛法，疑误众生故也。所云念佛记数，只取其心皈于一，不许又记百记千。汝所立之法虽好，恐久则心力不堪，或致受病。所云忏法，唯以虔诚礼诵为主。或礼净土忏，小净土忏，均可，《十要》中有文。所寄之书若无，当备价向弘化社请。常为续送，光何有此力今为寄《一函遍复》一包，祈与各皈依者一纸，以资彼前途修持。</p>
<p class="bodyContent">五月廿七日</p>
<p class="bodyContent">复常逢春居士书九</p>
<p class="bodyContent">去年十二月初十之信，昨午后方接到。前已说其目力不给，勿再来信，故去冬一信不复。汝等意谓未奉供养之故，故特寄三十三元，谅必为复也，此实不知光之苦况。现今交通便利，无论多远，皆可来信，虽已拒绝，犹不能绝无来者。又附近苏州数十里、一二百里，坐火车汽车，不半日即可到，日中应酬，已占一半工夫，还能常常为汝等复信乎？<a id="page274"></a>
</p>
<p class="bodyContent">忏悔七日，自誓受戒，甚好。须知五戒前之四戒，系性戒，无论何人，均当持。即未闻戒名之人，犯了仍然有罪。以体性是有罪故，故亦名为性罪。受戒者犯，成两重罪。于性罪外，又加一犯戒之遮罪。唯饮酒为遮戒，犯之则名遮罪。未受戒者，饮之无罪。已受戒者，只一犯戒罪耳。又未受戒人，犯大妄语，其罪极重。受戒之人，则更加重。如外道每谓彼等得佛法之真传，六祖乱传法，法归于在家人，僧人皆无法，彼师乃某佛某祖师一转，说此法者，总为求名闻利养故。受戒之人，亦有好名，或求利养，未得言得，未证言证。是人纵有修行，以心地不真，必不得佛法之实益。而坏乱佛法，疑误众生之罪，不知何年何劫，方才消灭也。今为汝等寄书二十包，待四月间尚有数包《歧路指归》寄来，不复来信。此书于初发心者，颇有益，故早拟为寄也。李尚德之母，法名宗诚。尚德法名智德。其弟尚信，法名智信。李王素卿，法名智素。李邵文翰法名智章。祈与彼等说，皈依佛法，必须敦伦尽分。否则不但为名教中罪人，且为佛法中罪人。女人家最要紧的事，是善教儿女。子女初开知识之时，此时失教，后难成就矣。</p>
<p class="bodyContent">正月廿八日</p>
<p class="bodyContent">复常逢春居士书十</p>
<p class="bodyContent">手书来几日，以冗烦无暇，故未即复。今晨为书其大义，当必不至又生疑义。世间事均有流弊，彼好名而恶实者，知之则以无为有，以凡滥圣，此种行为，破坏佛法，退人信心。当令一切念佛之人，真修实行，勿以虚名邀誉为事，则利益自可亲得矣。十元香敬，为寄十元之书，过此数者，则为光送。</p>
<p class="bodyContent">八月二十<a id="page275"></a>
</p>
<p class="bodyContent">现恐将有战事，令一切人均念佛及观音，以作预防。否则避无可避，防无法防，可不慎哉？可不慎哉？又及</p>
<p class="bodyContent">复常逢春居士书十一</p>
<p class="bodyContent">张慧泉婶母，依所说之相，的可往生。但不知所说无虚妄否？其女与子福庆，尚欲其母皈依，何得自己不皈依？尚恐母未得实益，而自己何不愿得其实益乎？今为其母，取法名为证净。言其已生西方，得证清净庄严之依正二报也。其子法名慧敬。其女法名慧孝。谓以佛智慧以行孝敬也。祈为开示彼等，所作一切念佛人往生及不往生之证据。此非特为慧泉婶母而说，文中带说，为公共无私之文。</p>
<p class="bodyContent">四月初二日</p>
<p class="bodyContent">送时，必嘱恭敬，为其女其子各寄甲乙二包书，能看即与，否则另送别人。</p>
<p class="bodyContent">复常逢春居士书十二</p>
<p class="bodyContent">昨接手书，知王兰馨饱受程、朱、韩、欧之毒者，亦得有汝劝化而得往生。否则此生毁谤佛法之业，来生断难如今生矣。《法华经》云：“善知识者，是大因缘，所以化导令得见佛。”惜其人信太迟，设与汝同时生信，则其劝导更为得力。然以倔强之极之人，能以病苦至诚念佛。其前生因于佛法之净土门种深善根，未终之前，即知终时，且知西方之胜妙，不可以言语形容。至断气后复苏，以语不能见岱扬，且知仍能助念得益。其业尽情空，于此可见。但以眷属无知，预为揩身换衣哭泣，几误大事。得汝开示，同念佛号，致仍热气归顶，以彰生西而入圣道。此之<a id="page276"></a>
 一事，实为无始以来之极大幸事。使最初汝不以念佛劝，则死后难免堕落恶道。以一生随人语转，造谤佛、谤法、谤僧之业，颇难消灭也。幸已往生，故为取法名为证净。谓已得实证净土之利益，从兹亲炙弥陀，参随海众，自可亲证无生法忍，登不退地矣。其妻冯氏，法名希净。希者，冀望也。当一心念佛，希望临终往生也。合群法名智融。以涉身社会，必须圆融无滞，方可令人无厌，以便行其劝导修净业之事，故名智融。安群法名智韬，韬者隐晦之谓，于众人中不自矜有智，遇关要处一言为断，人自佩服。若哓哓自夸，纵所说皆当，亦失浑厚，况未必当乎。此为持身涉世之导，亦为持净业之本，当令彼妻及二子恪遵之。至于代出香敬，亦甚合理。光一生不在己身上用心，但愿一切人皆修净业，敦伦尽分，闲邪存诚，诸恶莫作，众善奉行。以北方苦寒，佛法不易流通，故屡屡寄书，以期同沐佛恩。今仍为寄各经书，祈酌量送彼母子，余随宜施送。必须令其恭敬受持，切不可以儒者读儒书之态度读佛经。否则未得其益，先获大罪，宜与一切信人说之。经书十包，祈查收。</p>
<p class="bodyContent">四月廿四日</p>
<p class="bodyContent">复常逢春居士书十三</p>
<p class="bodyContent">手书备悉。常开祥等四人，临终景相，均可往生。开祥固执理学之谬，若非汝认真劝导，及时局危险，恐仍旧执迷不悟，作虚生浪死汉矣。此四人者，当割取其文，寄上海佛学书局，令登半月刊。光于二十六年十月初十避居灵岩，至十七八苏州已陷。政府本拟弃苏不战，故苏州之灾，比附近各县如昆山、常熟等较轻。现在水旱道，通阻塞，各货物均不能来。纸比前贵五六倍，恐后来更要贵许多倍。弘化社事，直无法办。光现不问事，只在灵岩待死而已。贵处水旱迭遭，何得又寄香敬。以后无要<a id="page277"></a>
 事，切勿来信。一则道路或有匪兵，二则光乃朝不保夕。但认真念佛即已，固不必要皈依于光也。但肯依佛言教修持，均可蒙佛接引，往生西方。四法名另纸书之。蓝田法名慧植。当继父之志，深植根善，庶不负此嘉名。祈与诸同志说之为幸。</p>
<p class="bodyContent">九月十三</p>
<p class="bodyContent">复常逢春居士书十四</p>
<p class="bodyContent">二十人法名，另纸书之。误者改正。所寄二本歌，甚好。惜纸贵之极，待后稍贱，当为排印。开示当以《一函遍复》为最周到。祈与彼等择要说之。</p>
<p class="bodyContent">十月廿四日</p>
<p class="bodyContent">复真净居士书</p>
<p class="bodyContent">贵地二师来，持汝书相示，所作之赞，乃以凡滥圣，致汝与光均获大罪，以后万不可稍涉此派。若不知所说，其过尚小。若知而妄说，则兼有戏论之过。《礼》云：“拟人必于其伦”，不以其伦而拟，如以庶民妄称帝王，称与所称，均获大罪，可不慎乎？光一生不肯虚誉人，亦甚恶人之虚誉我。光已七十有九，再过三十二日，则八十矣。然朝不保夕，恐未必至八十而死。无论在生已死，切不可用今人之恶派，妄为赞誉。光《文钞》中，于我父母师长均不提及者，盖恐人疑为饰说，致成大辱耳。今人父母师长去世，求名人题赞。光极不愿随顺此恶派，而辱及其亲与师也。我死之后，当极力提倡净土法门。令见闻者生为贤善，死生乐邦，此则唯功而无过。若妄作赞诔，则是毁之于众也。千祈勿袭此恶派。<a id="page278"></a>
</p>
<p class="bodyContent">鸡卵之食否，聚讼已久。然明理之人，决不以食为是。好食者，巧为辩论，实则自彰其愚。何以故？有谓有雄之卵，有生不可食。无雄之卵，不会生雏可食。若如所说，则活物不可食，死物即可食，有是理乎？此种邪见，聪明人多会起，不知皆是为口腹而炫己智，致明理之人所怜悯也。晋支道林博学善辩，与其师论鸡卵之可食否？彼以善辩，其师不能屈。其师没后，现形于前，手持鸡卵，掷地雏出。道林惭谢，师与卵雏俱灭。此晋时所决断者。佛法初入中国，大小分弘。大乘一切肉均不食，小乘则食三净肉，五净肉。三净者，不见杀，不闻杀，不疑为己杀。加自死，鸟残。鸟残者，鸟兽所食之余也，为五净也。至梁武帝时，悉依大乘，永废小乘。道林乃高僧，乃依小乘为论耳。</p>
<p class="bodyContent">近人多生肺病，光颇不以为然。后世人业重，情窦早开。十一二岁，便有欲念。欲念既起，无法制止。又不知保身之义，遂用手淫。如草木方生芽，而即去其甲，必致干枯。聪明子弟，由此送命者，不知凡几。即不至死，而身体孱弱，无所成立。及长而娶妻，父母师长绝不与说保身节欲之道。故多半病死，皆是由手淫及贪房事所致。故孔子答孟武伯问孝曰：“父母唯其疾之忧”，乃令戒房事。不戒房事，则百病丛生。能戒房事，则病少多矣。《孟子》曰：“养心者，以善养身者，必由制心不起欲念，故云养心莫善于寡欲。其为人也寡欲，虽有不存焉者寡矣。其为人也多欲，虽有存焉者寡矣。”古人重民生。《礼·月令》：“仲春先雷三日，遒人以木铎巡于道路曰：‘雷将发声。其有不戒其容止者，即房事生子不备，必有凶灾。’”或肢体不全，或生怪物。其夫妇或死亡，或得恶疾，故曰必有凶灾此国家政令也。今则父母师长，绝不与儿女谈及此事。及至得病，医生亦不令戒房事。盖不以人命为重，而冀病日重，而屡为医疗也。医如是用心，其罪浮于截道劫财之强盗矣。汝之病，无论是因何而起，均以永断房事，为速愈之策。待大复原后，或年行一次，季行一次，以期不失承先启后之道，切不可常行。则所生儿女，体质强健，性情慈善，寿命长<a id="page279"></a>
 久，其为荣也大矣。光与来师《寿康宝鉴》一本，其文理均可依从。唯所戒日期，于小神通亦列，似乎不当。盖以鬼神大者，则当敬，小者或致有因此招祸之事，切勿妄议为幸。以此自利，亦以此利他。由是自修净业生西方，若操左券而取故物矣。女人亦然，欲节欲者，必先与妇说其所以，当不至或有窒碍。世有青年丧夫，其原因多半是不善节欲所致。与其守空房而寡居，何若同节欲而齐眉偕老之为愈也。然此对女人说。男子亦当知与女人有性命相关之禁戒，则为丽泽互益之德配矣。</p>
<p class="bodyContent">光语多络索，所谓只因悲心切，或致人厌闻。《净土五经》，为净土法门之根本，详观其序，大意自知。《净土十要》，为净土著述之最切要者。第一要，《弥陀要解》一书，为此经注解之冠。《安士全书》，为善书中冠。《感应篇直讲》，文字显浅而不俗鄙，雅俗同观，均易得益。印光《文钞》，文虽拙朴，义有可取。依此而为提倡，决无悖伦误国之诮。《寿康宝鉴》，当为已知人事子弟之续命书。不但青年应当看，即老年也应当看。欲子弟长寿，全靠老年为之常谈祸福耳。</p>
<p class="bodyContent">复钱晓朕居士书</p>
<p class="bodyContent">附来书</p>
<p class="bodyContent">疑问求答</p>
<p class="bodyContent">（一）瑜伽焰口有云：“罪性本空由心造，心若灭时罪亦亡，心亡罪灭两俱空，此则是名真忏悔。”其它编著中，亦有引之者，字句稍异不知原出何经何卷？</p>
<p class="bodyContent">（二）习见之《大慈菩萨赞佛偈》：“十方三世佛，阿弥陀第一”等百八字，出何书何卷？</p>
<p class="bodyContent">（三）《径中径又径》卷二，引天如法师《净土或问》，引经言：“受持佛名者，获十种胜利。”不知《净土或问》所引，出何经何章？</p>
<p class="bodyContent">（四）念佛有十种胜利，如上述，供奉念诵地藏菩萨有二十八种利益，见<a id="page280"></a>
 《地藏本愿经》，不知供奉念诵观世音菩萨名号之利益，有无如上列举之经文，曾见何经何卷？其文如何？六十《华严》卷十六偈中所言及《大悲陀罗尼经》除外。</p>
<p class="bodyContent">晓朕居士鉴：汝有此闲工夫，究此不急之事。</p>
<p class="bodyContent">（一）《瑜伽施食忏悔偈》，既知其胜妙，即依此忏悔，则便可得大利益，何必要问出于何经？《施食》中所有偈，有引经成文者，而专依其事而作者居多半，将谓不出于经，便不见重于世乎？即谓出于《瑜伽施食》，有何不可？还屡屡问人。汝真是问桥之后嗣，只顾问桥，致误胜会大利。徒生懊恼，有何所益？</p>
<p class="bodyContent">（二）《大慈菩萨发愿偈》，甚好。古今均未注明其为何时人。吾人</p>
<p class="bodyContent">又何能独知之？《龙舒净土文》，云栖诸经日诵均未标。</p>
<p class="bodyContent">（三）十种胜利，云栖大师曾标于《往生集》后，亦未说及出于何经。实则胜利无穷，何止十种。若详说之，当有无量无边之无量无边种耳。此不过略示一二，令人生信心耳。</p>
<p class="bodyContent">（四）汝真痴人说痴话，《普门品》莫读过？“若有众生多于淫欲，常念恭敬观世音菩萨，便得离欲。”瞋恚愚痴亦然。三毒既灭，三学圆明，其为利益，岂限数量。汝以地藏之廿八种疑观音，不知此廿八种，对凡夫心量说耳。至于观音，遍尘刹感，遍尘刹应。则二十八尘点三千大千世界之微尘，也标不尽。何以故？以菩萨无心无境，以众生之心之境而为心境故也。以故《楞严·观音圆通》四不思议之第四云：“我得佛心，证于究竟。能以珍宝种种，供养十方如来。傍及法界六道众生，求妻得妻，求贤慧之妻，蒙菩萨加被，即得贤慧之妻，不可错认为菩萨即与之以妻也。求子亦然求子得子，求三昧得三昧，求长寿得长寿，如是乃至求大涅槃得大涅槃。”大涅槃乃究竟佛果，尚能令得。况其余世出世间所有之一切人天福乐，及三乘果证乎？汝看经无择法眼，由地藏之廿八种，而疑观音。人非不能答，特藐视汝而不屑答耳。光恐汝以为汝之本事，常<a id="page281"></a>
 找些人不注意之事而问人以自夸。而不知其为自轻也。从此生大我慢，谓我能问倒一切人，则汝后来著魔发狂，大有日在。何不以此心思一心念佛，以期心佛相应，生为真佛弟子，没为莲邦净侣乎？汝且放下狂心，看《文钞》中与《顾显微居士书》，则必能得益，令病根净尽。此实与顾友潘承锷说，以与彼未会过，顾祈光医彼之邪执。故不避忌讳，直言无隐。潘阅之，即皈依谛闲法师，始终不敢与光通信。观音以得佛心，而遍应世出世间一切凡圣之心。而各人之满愿，岂数量之所能说乎？地藏与观音，均系古佛示现。经中所标，盖欲凡夫之人生正信心。若广说者，每难领会。汝于地藏、观音之威神功德能善会，则可谓明白有智慧人。否则，痴人之窠臼，毕竟莫由而出也。祈慧察。</p>
<p class="bodyContent">复章缘净居士书一</p>
<p class="bodyContent">光民廿五年曾做一梦，当时很清爽，后竟忘失净尽，既知是梦，故绝无可说。光老矣，绝不愿人多事。有言为光祝寿者，光云：“我宁受斩头之刑，不愿闻祝寿之名。”有祈光为其寺指导者，光云：“若用印光二字，光当蹈东海以游西方。”以人心不测，善恶难测。</p>
<p class="bodyContent">廿九年六月初</p>
<p class="bodyContent">复章缘净居士书二</p>
<p class="bodyContent">接手书，知《文钞》已寄到矣。所言梦者，乃阁下之诚心所感。自心之知识为之开示。光一博地凡夫，岂有如此神通道力乎。但依光所说，断不至误，为可自信耳。管子云，思之思之，又重思之，思之不得，鬼神将通之。非鬼神通之，乃精诚之极也。须知心通法界，果能专精致志，<a id="page282"></a>
 不但自心之知识，能为启发。而法界中之佛菩萨知识，亦能示现启发。然泛泛悠悠者，不可起此种想念。恐以此故，招感魔事，至祷至祷。现今战事甚烈，祈于念佛外，加念观世音，以为前途恃怙。</p>
<p class="bodyContent">复章缘净居士书三</p>
<p class="bodyContent">接手书，知阁下宿根深厚，感得妻室儿女同皆笃信佛法，克敦孝道，钦佩无似。世人每每不修实行，专求好名。凡人在世，多多与常人无异，及其死，则称述其平生心行，直是出格之贤人。阁下素务真修，谅不至粉饰其事。观令夫人之临终景相，则往生西方，可以无疑。至于扶乩所说，究不出理事判断之外，可以无须疑豫。唯亡后只念半小时佛，即举哀，放倒揩身，尚觉太早。光《文钞》中，顺人情，令过二小时后再举行，尚属太早。以恐人情耐不得，实则宜四五时方好。尚有经一日者，为尤好。阁下上有老母，当与儿女辈预讲此义。临终闻佛声，心清净，亦可随念。闻哭声，心悲痛，正念便失。孝子事亲，当在实际上致力，不当在世俗派调上袭行。又宜于佛教会中，与同人讲谈。俾各各父母兄弟妻子眷属之死时，成就其正念。彼有宿根，即可直下往生。纵有不生者，亦复承此功德，生于善道。世人所行，悉是落井下石之事。如未断气，即洗澡、著衣、哭泣，弄得身心痛苦难忍受，说又说不出，心中必定生瞋恨及情爱。由瞋恨情爱心生，必致堕落。又用荤以祭及待宾客，为一死人，不知杀几多活物，以撑穷架子，谓为尽孝敬客。丧礼用素，儒教自古皆然，彼尚不知三世因果、轮回之道，盖以人事而为法制。况今人悉知三世因果人畜循环，何忍为亲杀生，令亲与己同于未来以身偿此撑穷架子之恶报也？其人不谓之为痴，无可名矣。常如是提倡，则所救生命多多矣。<a id="page283"></a>
</p>
<p class="bodyContent">令夫人宿世大有栽培，故能一闻即信。其修持未能常时精进者，一以无人劝进。二以未实知其生死之苦，及佛法之益。临终所说之话，颇合《观经》三种净业正因之第一条。文云：“孝养父母，奉事师长，慈心不杀，修十善业。”念二侄之未成立，属十善业。无夫妻母子之情爱，亦属十善业。有此正因，再加以正信心自念，眷属助念，何虑不生！所不生者，由情爱一起，正念即失，断不能生。勿道工夫浅，即工夫深亦不能生，以凡情用事，与佛圣气分相隔故也。世间事事可以伪为，唯临终不能伪为。既能起坐观西方三圣像，口念佛菩萨名，不生西方，将何生乎？况死后身有异香，面貌如生，头发光润，此皆系生西瑞相。若此事不实，则便难说决定往生。若一一是实，不须问乩，自可决定判其往生耳。至疑工夫浅，戒品未全，不知临终一念之关系甚大。勿道向来做工夫，即向不做工夫之人，临终果能闻善知识开导，及他人助念，己随之念，其左右眷属善巧将护，不使其起情爱及瞋恨心，皆可往生。善导和尚《临终正念文》，当亦看过，何须致疑？生西方边地，已得超凡入圣，了生脱死，何疑于不会写，岂非笑话？不退转者，谓其所修所证无有退堕，何得以临坛说话而怀疑。将谓此即退转乎？</p>
<p class="bodyContent">扶乩一事，非无实事，但假托者多。令夫人之事，据理了无疑义。岂须问乩，方始可决乎。儿女为母念诵，其功德母亦具得，而儿女自己亦具得。如以香奉亲，自己亦闻其香，比不奉亲，唯为己闻者无异。反是则为亲杀生，自己具得杀报，亲亦得杀报，如一人杀人，则罪归本人，受人所使，并二人同意共杀，则二人同得杀人之罪矣。惜世人不知此义，每每以行孝而陷亲与己于恶道，而不能出，可不哀哉？</p>
<p class="bodyContent">病发不省人事，因至诚念《大悲咒》，未终即清醒见佛菩萨。乃阁下之诚心，夫人之宿善根所致，何得谓为是魔？又何得云感佛菩萨，何不即逝世。此种语，竟成无谓之极。只因自己不识邪正真伪故也。其临终既念菩萨名，所言接菩萨，便不可谓为接地方神。凡事皆有因果，若念<a id="page284"></a>
 菩萨令接神，则因果不相符矣。书此顺候禅安。祈上劝令慈，下劝儿女，同得此益是幸。</p>
<p class="bodyContent">四月十一</p>
<p class="bodyContent">复德培居士书一</p>
<p class="bodyContent">手书备悉。《法宝坛经》，乃禅宗之要典。禅宗唯明自性，非吾辈钝根所能得其实益者。若不深切力修，或致错会六祖之意，则无益而有过矣。</p>
<p class="bodyContent">净土法门，三根普被。未成佛前，皆当修习。我辈既不能断惑证真，仗自力了生死。若再不以念佛求生西方为志事，则纵有所修，皆归人天福报。欲了生死，当在驴年。十二相中无驴何况年已六十二岁，即寿登八十，亦只十七八年。而人之死期，谁能自主？故当汲汲以专修净业也。自既修净业，当教眷属通修净业。一以利彼，一以防己临终，被不会念佛之眷属破坏正念，致不得往生。今为汝取法名为慧耕。谓依佛智慧所说之净土法门，自行化他而为耕耘。俾内而家属，外而世人，同种善根，同修净业。即伊尹耕莘，以先觉觉后觉之至意也。念佛在对治烦恼习气。烦恼习气减一分，即念佛功夫进一分。当时常自念自听。大势至菩萨“都摄六根，净念相继”，即注重于听之一法耳。</p>
<p class="bodyContent">今为汝及慧止各寄《净土五经》一本，《饬终津梁》一本。常诵《净土五经》，则知净土之所以然，不为一切经论知识所摇夺。阅《饬终津梁》，则知预防，而不得不令眷属常为练习也。余详《文钞》，此不备书。又为汝二人寄《净土十要》一部，以凑起一包，祈慧察。以后依此诸书而修，切勿来信。以光目力衰极，不能答复故也。<a id="page285"></a>
</p>
<p class="bodyContent">复德培居士书二</p>
<p class="bodyContent">时值末法，人根陋劣，唯念佛一法，最为当机。有许多人凡所祈祷，皆以人不能尽念诵之经咒为事。不知阿弥陀佛万德洪名，持之尚可成佛，岂不能消灾乎？观世音菩萨，于我此世界最有缘，亦当兼念。但期至诚恭敬，必定有感即通。即平素修持与因事祈祷，同从人人能念者为事。四川屡做祈祷，均以人不能念之《楞严咒》为主，令人可笑可怜。彼系好说大话做难事，彼自己则可，令全川男女皆念，则不能念。不知念佛念观音，三岁孩童也会念。汝以后办莲社，做祈祷，当以念佛念观音为主，则利益大矣。又莲社多固好，多而滥则不好。切勿以多为事，以致滥漫混杂，则功不敌过矣。</p>
<p class="bodyContent">复德培居士书三</p>
<p class="bodyContent">三时系念，乃后人所著，冒中峰国师之名。此书有二种，派头大同，文字不甚同。乃平时提倡之派头，何可用以助念？助念须专一念佛。若至将终，并《弥陀经》亦不念，方可令命终人心归一处。此书乃法师升座，连念带讲说一段，大众坐听讲说毕，念一次佛。盖以讲说为重，念佛为助。著此书者，实不知助念之道。而世之不知净土法门者，以为助念佛事。亦可慨也。临终助念，以专念佛号为主。弘化社有《饬终津梁》，备说法则，阅之则知助念，不是陈说不切要之理事，以消耗光阴之事。闻贵处有兵灾，不敢寄。若兵灾已消，当备款直寄苏州报国寺请。每包约二元，现纸贵数倍，二元尚非按低价，按低价当三四元，款多加书，款少减书，稍有余，邮票找回。时局艰难，空函不复。又邮路之费，每月有加，转一次汽车，每包加四角，二次三次均照加。但以交邮有查考为止，寄<a id="page286"></a>
 到与否，不负责任，以随时有兵匪之冲突故也。当此时世，弘法甚难。将来之事，尚难预料。光自至灵岩，专一待死，不过知其办法，与汝说知而已。光目不见字，借手眼二镜，勉为看复，以后不许再来信，以光无目力精神应酬也。当问邮局如能寄，当为寄一包，以后请与弘化社接洽，光不能介绍。</p>
<p class="bodyContent">三月十五日</p>
<p class="bodyContent">复德培居士书四</p>
<p class="bodyContent">密宗不经阿阇黎传授，不得诵咒结印，否则以盗法论，此系至极尊重之意。若有有道德之阿阇黎，固当请彼传受。若无，则自己至心诚诵，即有感应。既有感应，当不至有罪。若定有罪，未经传受念结，均当遭祸，今为一喻：如读书人按书所说而行，即为圣贤之徒。而以身率物，令一切人皆敦伦尽分，闲邪存诚，诸恶莫作，众善奉行，即是不据位而教民，亦能移风易俗，补政治之缺歉，则无有能议其非者。若自以为我之所行，超过地方官之所行，即发号施令，以实行其勤政爱民之道，则迹近反叛，必致国家以刑罚加之矣。祈详思之，自无疑误。当此人民困苦艰难，一无恃怙之时，不仗佛菩萨经咒之力，其能安宁者鲜矣。若死执未经传授，念咒结印，皆犯盗法之罪，然则未经传授之人民与孤魂，均当不蒙其法益。彼既能蒙其法益，此必不致因依法修持而遭祸。若以此推之，固两相成而不悖也。</p>
<p class="bodyContent">六月初五日<a id="page287"></a>
</p>
<p class="bodyContent">复尹全孝居士书一</p>
<p class="bodyContent">孝之为道，其大无外。欲令全备，非世法、佛法一肩担荷不可。世法必须敦伦尽分，闲邪存诚，诸恶莫作，众善奉行。佛法必须戒杀护生，信愿念佛，求生西方。以此自行，复以化他。必使内而家庭，外而社会，一切同人，同修此法，以期现生即了生死。佛法法门无量。所有一切法门，同须断尽烦惑，方可了生脱死，烦惑若有丝毫未尽，仍然莫出轮回。唯念佛一法，全仗佛力。若具真信切愿，决定可以仗佛慈力，带业往生。较彼一切法门，其难易相差，奚啻天渊悬殊。吾人既无断尽烦惑之道力。若不以念佛求生西方，为自利利他之专注大事。则尘沙劫又尘沙劫，仍在六道轮回中。欲全孝道，固当汲汲于修持净业也。其书前曾与特生寄过许多。今八月间又寄一百本《净土五经》，此经当常诵，则净土法门利益备知矣。今为汝取法名为慧普。谓以佛智慧所说净土法门，普令同伦同出生死轮回，乃究竟全孝锡类也。</p>
<p class="bodyContent">大悲咒咒水治病，当发至诚恳切心，方有灵验。每日持咒之先，先礼释迦、弥陀及常住三宝。如图简便，即念南无本师释迦牟尼佛，南无阿弥陀佛，南无十方一切诸佛、一切尊法、一切贤圣僧，一拜如是三称三拜。次念南无大慈大悲观世音菩萨三拜，即念大悲咒。初一遍右手作宝手印。即右手大拇指，压第二食指，第三中指，第五小指头一节，舒第四无名指画梵书唵字<img alt="p1" src="../Images/Image00006.jpg" style="font-size: 1.1em;" />
 <span style="line-height: 1.5em; text-indent: 2em; font-size: 1.1em;">于水上。左手结金刚拳印。左手大拇指，压第四无名指下节。第二食指，第三中指，第五小指，压于大指之上。如难常结，不结亦可，或初念时至将毕时结，亦可。凡持咒时，均宜结此印。大悲咒念若干遍，临毕再结宝手印，画</span>
 <img alt="p1" src="../Images/Image00006.jpg" style="font-size: 1.1em;" />
 <span style="line-height: 1.5em; text-indent: 2em; font-size: 1.1em;">字。此在末后一遍大悲咒初念时画。大悲咒念毕，照大悲咒遍数，念部上声林去声二字若干遍。多念亦好。念此“部林”字，以祈速得圆满成就也。不贪名，不贪利，唯欲救人病苦，则便灵。有或持</span>
 <a id="page288" style="line-height: 1.5em; text-indent: 2em; font-size: 1.1em;"></a>
 <span style="line-height: 1.5em; text-indent: 2em; font-size: 1.1em;">灵后，贪名利，或破戒，则便不灵矣。凡事无一不以至诚为根本者。</span>
</p>
<p class="bodyContent">光老矣，目力衰极，用眼手二镜，方可勉强看信写信。汝信来数日，以无暇因迟，故用航空快信寄。以后切勿来信，已令《新闻报》于明日十三日登。《申报》后日十四日登。《佛学半月刊》十五日登。拒绝一切信札。以目力精神不能应酬也。《一函遍复》，为随机利人之要文。《戒烟方》甚灵，《治疟疾方》治无不愈，《治疯狗咬方》亦甚灵军人能以除暴安良，训诫兵士，以百姓之父母兄弟姊妹，作自己之父母兄弟姊妹。唯期不受损害，不敢起藉兵势以欺侮奸淫，则是百姓之救星。凡所到处，善神皆为拥护，即所谓火里莲花也。兵若知此义，战无不胜。天下自然太平矣。</p>
<p class="bodyContent">十一月十二</p>
<p class="bodyContent">复尹全孝居士书二</p>
<p class="bodyContent">手书数日前接到，即令弘化社寄《经咒选录》、《文钞》、《净土五经》，以二十元为额。以冗烦不暇复书，昨又令寄《十要》、《嘉言》等，以二十元为额。汝处请书不易，光之钱不用于赈灾，即用于印书，为汝寄书，比他处为宜。十元留以自用。汝父母妻法名，另纸书之。所要在于决定求生西方。汝父母已老，当详看《饬终津梁》，临终不致误事。否则十有九人，皆以孝心害亲长沦生死苦海中矣。又教儿女于初开知识时，方为真慈。劝百姓各各明因识果，方为根本兴利除弊之道。学佛之人，必须敦伦尽分，闲邪存诚，诸恶莫作，众善奉行。以此自行，复以化他，方为真佛弟子。余详《文钞》诸书，此不备说。</p>
<p class="bodyContent">近有人说一戒烟妙方，祈令吃烟者试之。若灵，则当广布，以灭此祸根。用方方一尺红洋布，剪作廿四条。于吃烟前，以烟签子插布上头，于碗上烧之。其灰落碗中，用开水冲服。再吃烟，不待廿四条布吃完，<a id="page289"></a>
 其瘾即无。亦不念咒。果灵，则是天将灭此祸种矣。又前寄之戒烟方后之治疟方，灵极，治无不愈。又大麻疯，为古今中外不能治愈之病，只可减轻，不能全愈二十一年一弟子庞性存得一方，能使全愈。现各省通有熬膏济人者。《初机先导》后附之。法则通有，但少说熬时，须用一二寸多宽一长板，下头去楞角，与锅底合，常铲底推搅。庶不致锅底焦而药无力矣。连药熬六点钟，去药渣，以药汁又熬六点钟。若不推底铲搅，必致锅底结焦。此药兼治风湿，不独治大麻疯也。 苍耳草一味，不加别药，如不认得此草，到夏天向药店买几颗苍耳子拿上，看有草之子同此子，即是苍耳草。已令寄《念佛恳辞》，后附此方。</p>
<p class="bodyContent">十月三十日</p>
<p class="bodyContent">复露园居士书</p>
<p class="bodyContent">学佛而不欲做大通家，专心致志于净土法门，可谓宿有慧根，具择法眼矣。既欲即生了大事，当以《净土五经》为常课。《金刚经》念也好，不念也好，无碍。日暮途远，固当专一其心。夜间念佛，昼则泛研经论，或致精神注重于义路，净业难达于一心。主宾倒置，在种善根边则有，在了大事边则欠矣。净土法门，以信愿行三法为宗。若具真信切愿，纵未到一心不乱，亦可往生。阁下以一心不乱为期，而日唯研究各经论，似乎与所期望不甚相符。至于皈依与否，均无关系。既不肯自屈，还是不皈依好。力修净业，往生西方，亲炙弥陀世尊，更不须以下劣庸僧为师也。光与阁下同是莲池会中伴侣，不必用此假名字以自屈。然欲皈依，决不能以不自屈见允。以破坏维持法化之恒规也。</p>
<p class="bodyContent">乙亥三月廿一日<a id="page290"></a>
</p>
<p class="bodyContent">复承恩居士书</p>
<p class="bodyContent">手书备悉。光一粥饭庸僧，本无为人师之资格。但以一人传虚，大家遂信以为实。故致十余年来，常有信札询修持之所以。光无论彼若何措词，均为彼答。唯求皈依者，不肯自屈，或婉辞，或明说所以，俾彼此不获轻法、慢法之咎而已。须知佛法有住持法道直示真际二种不同。在凡夫分上，当依律仪而行。否则便为轻法，轻法则不能令人增长善根律中广明其相如求法之人礼貌不恭，便不为说。况求皈依三宝乎？光于问法，固不过执。唯不自屈，而求皈依者，决不敢允许。非求人恭敬以自大也，乃欲人深生敬信，以得实益也。若夫已证圣果之法身大士，若现凡夫身，仍依世仪而行。若现圣人身，则了无成规。如《法华经》中常不轻菩萨普礼四众，而为授记曰：“我不敢轻于汝等，汝等皆当作佛。”乃至彼四众以杖木瓦石打击，避走远住，犹复礼拜称赞。此系大菩萨直示真际之宏规，凡夫何敢妄效？妄效则坏乱法道，其过极大。光恐居士或于经中见此行为，遂以住持法道之法为非，故为略说二种不同之所以，以期了无疑议也。既必欲皈依，只好将错就错。今为居士取法名为德诚。诚为世出世间一切诸法之本。而净土法门，更宜注重。故能以因地心契果地觉，虽博地凡夫，即生便可出此五浊，登彼九莲，与观音、势至同为伴侣也。余详《文钞》，此不备书。光目力甚衰，不宜来信。果常阅《文钞》，于念佛一法，当无疑义。若泛研经论，则非光所能宣说也。</p>
<p class="bodyContent">乙亥五月初七</p>
<p class="bodyContent">复觉僧居士书</p>
<p class="bodyContent">接手书，知青海尚有弘扬净土法门者，不胜欣慰。光老矣，目力精神<a id="page291"></a>
 均不给，所有信札，概不过问。无关要者置之。有关要者寺中书记代书。以汝在远，又有要书之事，故特与光阅。光朝不保夕，所有笔墨差事，概不能应。幸数年前与广东潮阳作《居士林序》，江苏常熟一弟子于半月刊见之，书而刻石送光五十分，尚有一分，今为寄来。文虽拙朴，义尚可取。但改地名、人名，请善书者书作二寸楷字，或刻木榜，或贴于榜上。俾凡来者咸皆得阅。切勿用帖体、俗体、隶体、草体，以昭敬重，而便阅览。凡句读皆为○，俾学问浅者，亦念得成句。现在寄书极为不易，汝欲皈依，为取法名契觉。以后切毋来信，一则朝不保夕，二则无力应酬。某法师往生记阅过，当按实事另作。切不可无中生有，以启无知之人效尤。则似是弘法，实开败法之衅，其祸大矣。某法师临终不许诸居士来，及断气后，方令来，此于临终助念，未能深究。何以故？临终大家助念，则不至或有破坏。气虽断而实未即死，倘遇无知，或手探暖，或为已死，群相惊讶谈论，更为误事。既不许人来，当限断气后五点钟内不许人来。未断气前来即念。则断气后，决无别种惊讶之举。以后助念，不可依此为法。</p>
<p class="bodyContent">五月十八日</p>
<p class="bodyContent">复德明居士书</p>
<p class="bodyContent">当此大劫，宜劝大家一致进行求生西方。否则后来之苦，比此更甚。以人心愈趋愈恶，杀人之法愈趋愈妙，则成人间地狱矣。况由此奋发恶心所感之真地狱乎？倘有知识者闻之，当不至漠然置之。后有信者，令皈依当地僧。光目力精神均不给，又朝不保夕，或成徒劳。</p>
<p class="bodyContent">正月初二<a id="page292"></a>
</p>
<p class="bodyContent">复逢辰居士书</p>
<p class="bodyContent">光出家五十五年，绝不说教人出家一句话。以今之人一出家，皆变作懒惰懈怠之类，此是上焉者。下之则破斋犯戒，无所不为。以故我誓不收徒弟，不劝人出家。此犹是清朝的景象。民国以来，政府屡欲驱僧夺产，广东、陕西、河南许多大寺，均拆毁改造。然犹有一班僧俗极力维持，尚能苟延岁月。否则早已全国了无僧人之声迹矣。汝且在家修持，是为最稳当之修持。我已七十有五，旦夕将死，一身尚嫌其多，岂肯又收徒弟。如不听我说，即非我皈依弟子。任汝所为，汝切勿见我。见我水也不许你喝。我连我都照应不来。你即欲以一封皈依信，要我供给你一生。我无此精神财力，供给此不受师教之人。你把出家当做一件大快活事，不知今日之僧，直是无有生路可走耳。要寻死路，又何必以出家寻之。</p>
<p class="bodyContent">廿四年十二月廿四</p>
<p class="bodyContent">复拜竹居士书一</p>
<p class="bodyContent">光老矣，精神目力均不给。且有迫不及缓之三山志未了，以故近来拒绝一切笔墨差事，以期此志速得告成。今为汝取法名为慧竹。谓依佛修持，当如竹之心空而节劲。力傲霜雪，不伍俗派也。余详《一函遍复》，当依之行。以后永勿来信，来则决不答复。亦勿介绍人来皈依，以免彼此烦神费事而无所益。</p>
<p class="bodyContent">癸酉十二月初十<a id="page293"></a>
</p>
<p class="bodyContent">复拜竹居士书二</p>
<p class="bodyContent">汝欲母往生西方，欲父身心康健，生享安乐，死归净土。当率其家属男女老幼，同皆认真念佛。以祈佛慈加被，消灭罪业，增长善根。何得但以百声千声佛号为事？世间为人做工者，为一二角钱，终日勤劳不息。汝以此大事，反不如求一二角钱者之勤劳，亦无怪乎无有感应也。感若至极，决无不应之理。汝如此感，乃泛泛悠悠，何可消大业障于现世、去世乎？汝诸眷属为父母念，比专为自己念功德还大，以其有孝心故也。现在时局危险，不知何时即发生战事，尚不肯念，若到杀劫临头，试问有何所恃？汝侄之病，亦是宿业，观汝父母及侄，足知汝家殊欠世德。今当时时留心，以力培植。并普劝一切人同修净业，以挽回之。后来当必有灾退祥集之庆。尚彬既欲皈依，今为取法名为宗元。元为诸善之长，亦为乾卦首义。乾为天，天行健，君子以自强不息，为其象辞。果能自强不息念佛，自强不息改过修善。决定能身心康健，大有成就矣。《一函遍复》，为一切人求福、求寿、求愈疾、求生子之方法。果能依之自行化他，则无边利益，均可亲得矣。</p>
<p class="bodyContent">甲戌九月初五日</p>
<p class="bodyContent">复拜竹居士书三</p>
<p class="bodyContent">尚彬皈依法名之信，早已寄去，或是邮误，或是转者所误。今为另取法名为宗诚。宗，主也，本也。谓以诚为主为本，自可业消病愈，转弱为健。所言次子、长子妇之疯颠，亦是宿业所使。亦或被外道以汝反彼教，役使邪鬼邪神作祟，欲汝仍崇信彼教耳。汝能不为所动，而病者亦不为所动，则彼邪鬼邪神无奈正何，故悉得愈。外道多有此种邪法，蛊<a id="page294"></a>
 惑无知无识之人。所言三皈五戒，在佛前自受者，《文钞》中《与徐州徐福贤女士书》中，有说此事。祈查阅之。尚彬痛为废人，而念佛日止二三千声，何得所望者大，而修者小乎。当尽日常念，自可步履如勇士矣。所言念佛妄想多，当一心念，摄耳谛听，字字句句，勿令空过，久而久之，心自归一。此念佛最妙之法也。《楞严经·大势至圆通章》云：“都摄六根，净念相继，得三摩地，斯为第一。”听即都摄六根之法。此法无论上中下根人，用之皆有益而无弊。凡一切人皆以谛听告之。余详《文钞》，此不具书。</p>
<p class="bodyContent">甲戌十月初五日</p>
<p class="bodyContent">三摩地，即三昧之别名。此云正定、正受。谓一心念佛，不为外境所动，不为杂念所侵，故名正定、正受也。</p>
<p class="bodyContent">复拜竹居士书四</p>
<p class="bodyContent">《净土五经》，乃念佛法门之根本。当送通文理，有信心，能恭敬者。详阅光二序一跋，即可知净土法门之所以然。再阅此《五经》，则知其广大高深，凡圣同归矣。念佛妄念多，当摄耳谛听。大势至所谓都摄六根，净念相继者，即此也。所言普及念佛会，乃设法劝人念佛念观音，并无别种用意。总会亦无管辖之权，不过借此令人发心而已。此大约是邬崇音居士所提倡。别号寒世子，浙江奉化人，上海道德书局，系彼开办佛学颇知，不十分透彻。热心提倡，近实少有。所要之书，当另为寄。此十三元五角，通为寄书之用，不久当有《歧路指归》五包寄来，七月间有《物犹如此》二包寄来，祈为分散。现在时局危险，无论老幼男女，通当念佛并念观世音，以作预防。否则大劫临头，将何所恃？光老矣，目力衰极，以后不须来信。即书寄到，只用明片报收到即已。以后向弘化社请<a id="page295"></a>
 经书，直与彼接洽，不令光转，亦勿介绍皈依，以目力不给，不能应酬故也。只此来去之信，乃用手眼二镜，强勉应酬耳。</p>
<p class="bodyContent">丙子五月初八日</p>
<p class="bodyContent">复拜竹居士书五</p>
<p class="bodyContent">世间愚人，每好自立门户，窃取三教之语言，立一秘密不许为人说之道。由其秘也，人莫知其内容，故皆如苍蝇之逐臭而投之。由其未授道前须发咒也，故致愚人死也不敢违背。世间一切外道，仗此二法，遍布天下，莫之能灭。使彼等无此二法，则无一外道，能存立世间也。汝等幸出迷途，归于正道，当敦伦尽分，恪遵佛法。武左二人，法名另纸书之，为彼二人各寄书四包，以作开示，祈与彼等说之。年内当有二次书若干寄来。</p>
<p class="bodyContent">八月十三日</p>
<p class="bodyContent">复净土宗月刊社书</p>
<p class="bodyContent">接华翰，不胜感愧。净宗得诸公之宏扬，将见遍界人民，咸被其泽。光旦暮人耳，目已垂盲，不能看书写字。即此芜函，乃戴八十花镜，又持显微镜所写，以故拒绝一切笔墨差事。即偶有信札，稍答几句，亦不留稿，以一向不留稿。佛学书局半月刊，偶有登载者，皆系收信者所寄，光从未寄彼一次，况现在目盲之时乎？所出之刊亦勿为寄，以字小看不见，何可以有用作无用乎？所交之单，已交弘化社。遇有请经者，文字圆通者，则附于包中，或可有效。至于当地之人，与光绝少交情，故不能分送耳。祈诸公愍我老病待死，勿以罪责，则感谢无既矣。<a id="page296"></a>
</p>
<p class="bodyContent">复杨真居士书</p>
<p class="bodyContent">观汝书，知汝之罪，上通于天。然此罪之源，乃由汝父母于小时一味骄惯，不加教训。待其恶性已成，方自悔恨。于子无益，于己有损。此世间一切人之通病。今为汝发明者，冀汝生贤善之儿女也。幸汝宿世尚有善根，中途知悔。倘至死不改，则地狱欲出，恐难梦见矣。观世音菩萨大慈大悲救苦救难。以汝极不孝极淫荡之人，一念至诚称念，即得所作如意。彼谤佛法欲灭佛法者，直是陷天下后世之人于苦海之中。彼尚嚣嚣自得而夸其功，思之不禁为此等人怜悯耳。汝于十四五岁，已自戕其元气。十年来淫欲无度，其精神之伤，何可胜言？况又有两个少妇。若不知节欲，不但不能生儿女，或致短命而死。从此以后，凡见人之妇女，作母姊妹女想。见己之二妇，作道友想。日常念观音。夜与二妇另寝。身体养得十分复元，偶行夫妇之事一次。二妇年各一次，则夫妇之情达，彼此均不受伤。决定所生儿女，庞厚聪明，心性贤善，无病长寿。可以光大汝之门庭，以为一乡人之模范。若以行房当做乐事，则乐事未久，大苦即来。精枯身死，无药可救矣。又以此义，与二妇说，大家同各守此禁戒，可得多、好儿女。汝三人齐眉偕老，生享五福，没登九品。</p>
<p class="bodyContent">今为汝寄《安士全书》一部，《寿康宝鉴》一册，《嘉言录》一册，《观音颂》一部，《饬终津梁》一册。《安士全书》内有四种，初，《阴骘文广义》，广谈诸恶莫作，众善奉行之意义。二，《万善先资》，戒杀。三，《欲海回狂》，戒淫。四，《西归直指》，劝修净土。《观音颂》，备细说明观音灵感之事。《寿康宝鉴》，阅之则不敢不节欲。《嘉言录》，备明修持之要，此乃《文钞》中摘其要者。《饬终津梁》，阅之则便可使汝母决定生西。今为汝取法名为宗真。宗，本也，主也。谓居心动念行事，必期真实不伪，至诚无伪，方可为世间善人，亦可为出世之资粮。李氏取法<a id="page297"></a>
 名为宗贞。何氏取法名为宗洁。女人以贞洁为德，况念佛求生西方，若不以贞洁为本，则身心污秽不净，何能往生净土？汝三人陪汝母念佛，劝汝母勿求人天福报，专求往生西方。若能助母之道，则是大孝。以此孝行，忏除从前不孝之罪，譬如从地而倒，亦复从地而起也。</p>
<p class="bodyContent">光老矣，去冬夜于电灯下校书，目大受伤。看信复信，须眼镜手镜并用，方可仿佛看。以后不许再来信，亦不许介绍皈依，亦不许向弘化社请经书顺便与光信。以目力不能应酬故也。</p>
<p class="bodyContent">复慧泰居士书</p>
<p class="bodyContent">日间校对所印书并信札，又有求鉴订者，颇无暇。功课在晚间五更做，颇劳碌。汝不可萌出家之念。年时已过，参学不能，苦行不能，谁供养你老徒弟？在家一心念佛，于己于眷属，均有大利益。出家，则眷属永无出苦之日矣。光誓不收徒，勿作此想。现有《五台》、《峨眉》、《九华》三山志，《灵岩山志》未付排。待明后年此各书出，当隐去，以期专修净土耳。否则终无闲暇之时日矣。已令再寄三包，长信宜恭楷抄作一本传家。</p>
<p class="bodyContent">十一月廿二日</p>
<p class="bodyContent">复慧昭居士书</p>
<p class="bodyContent">去腊因两月余校对《历史统纪》，以排二付纸板，各印二万，冀藉此挽回世道人心。至腊月二十，已经了结。次日受寒，卧病旬余。今虽痊愈，精神尚未大复。不日将隐，故略叙所以。前令明道师寄书十包，想已收到。所言马君观想有效，亦属竭诚尽敬所致，有何奇特？以一马君之相应，遂于莲宗诸祖通常教人之法，生诸疑念，是尚可谓信佛信法者<a id="page298"></a>
 乎？观想本佛所开示，但以世人每每不能彻底息灭妄想，以躁妄欲得之心修观，则甚危险。古今来著魔者，多坐此故。故古德谓，境细心粗，观难成就，或起魔事。非谓绝不许人修观。亦非谓修观通皆著魔也。今以马君一人有效，遂并从上祖师真实为人之语而疑。可见汝与诸友，同皆在重今轻古之流派中。似此见解，必致见异思迁，以求所谓奇特玄妙者。异日有提倡高超玄妙之余法惑人，于少时间便成佛道之诳言，定当随之而舍此修彼。如浮萍无根，随风荡漾，信道不笃，焉能为有无？孔子早已为之授记矣，光又何必多说哉。马君之好处在诚恳。虽不知发愿之仪，因其有观念百八声佛，加以接引我到西方之语，即是有愿。但加此以念，不可效法。今人每见一法有效，则不加拣择，完全袭行。致有未得实益，先受大损者。譬如食瓜果宜去其皮核，非可完全食，亦非可完全去。是在学道之人善用其心耳。祈慧察，则幸甚。</p>
<p class="bodyContent">又叶照空前有信来，本不欲复，以与汝相契，故连络书之，祈为转致。光以庸劣粥饭僧，被虚名所误，十余年为人忙，致自己净业荒疏。何可以《法华》父疗子疾相喻，不惧获以凡滥圣之咎乎？修净土人，注重信愿行三法。至于定境中之八触及与六妙，不应注意。倘或工夫发现，亦当视为平常，不加欣幸。否则或恐以为胜妙，致将正修净业，反视为等闲。伊字三点，且勿妄自担任，乃法身、般若、解脱三德秘藏。圆教初住菩萨，始能证其少分。唯佛方能圆满彻证。汝何人斯，敢说过分大话？须知见理纵能与佛齐，修持当遵普通事相。庶不致执理废事，落豁达空，拨无因果之无底深坑耳。</p>
<p class="bodyContent">三子欲取法名，今为各取一字以名之，新唐法名德新。雍唐法名德雍。熙唐法名德熙。能日新其德，则可以断贪瞋痴，绝杀盗淫，而三业清净矣。雍者，和也。敦笃伦常，修持净业，以至诚心希圣希贤，是世法与佛法，自心与圣贤相和也。熙者，光也，明也。力去烦惑，不使障蔽自心，则本有良知真知，悉得显现矣。余令彼详读《嘉言录》，当自知之，故不<a id="page299"></a>
 多及。《四十八愿》、《九品观章颂》随人所好，用否随意。总之念佛之人，以省事为妙。若过为张罗种种行仪，或致疲劳。然法无定相，不可固执，亦不应泛滥。唯取得益合机为事耳。</p>
<p class="bodyContent">复智圆居士书</p>
<p class="bodyContent">手书备悉。十圆邮票收到，待后当为酌寄各书。往生净土，固贵久修。然其所重，在乎决定不易之志愿耳。彼终身念佛，心常冀人天福报者，纵令精进，因其心愿尚恋此娑婆，何得有生极乐之望乎？固知信愿，实为吾人生西方大根据也。张德瑜临终之景象，甚好。一则由己有决志。二则由有众人助念，幸无破坏者。此种人功行甚浅，使无助念，再有破坏者，则便无往生之希望矣。临终助念甚好，然仍须平时常以临终助念之利益、破坏之祸害，与一切人说。令诸子孙眷属，皆能为助，不至破坏矣。请人助念，或有力不能为之时，若眷属详知，则其利大矣。</p>
<p class="bodyContent">复项智源居士书</p>
<p class="bodyContent">接手书，知尚能不退信行，慰甚。修持日记册，甚好。无锡陶颂铭，立一百多莲社，人各送一本。一本十二页，备列各日。每日下列经咒佛。女人十有八九，男人十止一二。此以人多不能详列横表，但于日下作几层书之，亦方便引人精进之法也。缘起刻之于首，颇为有益。所问入佛问答之觉海，约本而论，一尚不可得，说甚无量乎？约各人所证未证，有不同得受用觉海之实益者，则亦未可以一而不二言也。譬如虚空，本无有二。由以有质碍之物间隔之，则彼此各别处，不胜其多也。若将质碍者去之，则复归于无有彼此矣。众生与佛，心性无二。由众生迷而未悟，<a id="page300"></a>
 种种执著。故于一觉海中，遂成隔碍而成业海。能将烦恼断尽，如撤去有质碍物，则成无二之空。故《华严》云：“十方诸如来，同共一法身，一心一智慧，力无畏亦然。”心、佛、众生，三无差别。其差别者，乃幻妄相，非本体也。后世人多以生之者众，非持五戒，种善根者多也。古人云：“一人生二人，十世一千丁。”何得不多乎？佛言人身难得，于一尺中，从于地下乃至天上，其中众生，多于四天下人数。其有由恶道而出，由天界而降者，不知凡几。昔之人少，以生之缘少，今之人多，以生之缘多。不得谓因人比昔多，便为今持戒者多，故能如此。不知六道中胎、卵、湿、化之微细虫，其多无量。况尚有鬼道中者乎。况地狱道乎。故云：“佛观一钵水，八万四千虫”，汝何得作此种一偏知见乎？</p>
<p class="bodyContent">光老矣，今年春夏间，尚有数种书要印。廿三即下山，往上海，寓太平寺。六月仍回山过夏。七月下山，则不归矣。八九月印书事结束了，即灭踪长隐矣。以数年以来，日只忙应酬信札。近来精神日减，应酬日多，若不另行一路，则不至忙死，断无止期。于人无益，于己有损。岂不大可哀哉？无事不须来信。此后数月，均在上海陈家浜太平寺。八九月，则无地址可说矣。</p>
<p class="bodyContent">复刘慧焯居士书</p>
<p class="bodyContent">令慈法名德懿。庶慈法名德贞。懿，美德也。能以吃素念佛，求生西方，为闺阁作师范，方为德懿。贞者，定而不可转移之谓。守节名贞，乃贞之小焉者。一心念佛，决志求生西方，任何知识令修他法，均不改此志，方为德贞。宜努力修持，庶可出此五浊恶世。否则后来之苦，有不忍详言者。当全家吃素念佛，以为青海之倡。念佛极愿寂静，颇不合宜。有此厌喧之病，现已发现病相。若仍如此，久后则无可救药矣。当静闹一<a id="page301"></a>
 如。在静亦不怕有闹来，在闹时我心仍静，而不生憎恶，则无惊厌魔事发生。若不速改，后当发狂。念佛发悲痛，亦是善相，切不可常常如是。若常令如是，必著悲魔。悲魔既著，终日悲痛，或至痛死。此种皆由不善用心所致。顶门痛痒，皆提神过甚，心火上炎所致。当一心静念。普为一乡宣说，常在稠人中念。则此种惊怖心痛痒事，均可日见消灭矣。</p>
<p class="bodyContent">复理慧才居士书</p>
<p class="bodyContent">汝弟既的确如汝所说，决定往生。汝双亲当生大庆幸。一心念佛，求速往生。此种万恶活地狱，没有法子可出，则当念儿子已现出生西之榜样，还不一心念佛，也随儿子去，还要在此万恶活地狱中做人。何不知好歹，一至此极？祈以此语，令汝双亲看。汝亦宜随缘度日，得过且过。预先发愁，有损无益。</p>
<p class="bodyContent">廿九年四月十二日</p>
<p class="bodyContent">复郑琴樵居士书</p>
<p class="bodyContent">汝年已六十五，戒受过两次，尚未吃素。是只知肉之味美，而不知肉之祸烈。吃时虽好，试思还时之苦，当不能下咽矣。今当勿再吃荤，一心念佛，求生西方。若世寿未尽，当可速愈。世寿已尽，当即蒙佛接引往生西方。一生西方，则了生脱死，超凡入圣，较比生天为天帝天王，尚高超无量无边倍。以天福有尽，故须念佛求生西方。一生西方，渐次进修，决定成佛。切不可怕死，有病即愿往生。寿未尽即能速愈。若怕死唯求病好，寿已尽仍当死，决难往生。劝人念佛，求生西方，即是成就人成佛。汝不可以汝之凡夫知见，生疑不信。光以汝病中心颇不安，而求光救<a id="page302"></a>
 汝，故为汝作此说。若犹不信，则佛也不能救汝矣。何以故？光之所说，系佛经已说之话。不过取其义而撮略说之，切勿认为光平空妄造。汝病好后，遍阅净土经典，自可悉知。若生西方，更可一一证明，光不欺汝。今为汝取法名为慧明。谓以佛慧，明教理，以修净土法门也。佛所说一切法门，虽高深玄妙，圆顿直捷，皆须断尽烦惑，方可了生脱死。若断而未尽，则尚不能了，况完全未断者乎？唯念佛法门，仗佛慈力。若有真信切愿，至诚念佛，无一不往生者。然念佛人多，往生人少者。以愚痴无知，只求来生人天福报，或不生惭愧，常行不孝不慈，不忠不义等事，心与佛背所致。过在自己，非佛不慈悲也。若其人未发心念佛前，曾作诸恶，今既念佛生大惭愧，痛改前非，则亦可决定往生。佛视众生犹如亲生儿女，儿女不依父母之教，父母无可奈何。众生若肯改过迁善念佛，佛决定于彼临终亲垂接引也。</p>
<p class="bodyContent">复倪文卿居士书</p>
<p class="bodyContent">阅与妙真师书，不能吃饭，麦饭馒头能吃，不足为病，又何须求中西医医治乎？所云：“日诵《地藏经》一卷”，今又欲默读《法华经》一卷。若精神足则可。否则专以佛号代经，则省心力多矣。汝家眷属，尚欲汝开荤，可谓痴之其极者。尚须以临终助念之利益，及预先揩身、换衣、哭泣之祸害，为认真训示。否则或致行罗刹女之爱之孝，则彼与汝同受实祸矣。此事须常说令听熟。现在就要令儿女媳孙于朝暮陪念。念熟，则临终之助，方有可靠。否则王少湖、朱石僧之话，恐被一念孝心所破坏。不做到推之下井，又加以大石群相打击，决不甘心。世之孝子贤孙不知佛法者，一千人绝无一个不是如是之孝。此与罗刹女谓所吃之人曰：“我爱汝，故吃汝。”了无二致。罗刹女因爱而吃，是为真爱。无知眷属因孝<a id="page303"></a>
 故令开荤，因孝故预先揩身、换衣、哭泣，使亡者正念全失，念佛之功尽弃。本可以了生死超凡入圣，必使其圣境现而复灭，又复入于地狱、饿鬼、畜生之三恶道，方肯歇手。此无知眷属之大孝特孝也。陈飞青将死，其子有信来，光为说临终助念之益，瞎张罗之祸。幸其子依我所说而行，故颇好。三日前接光信，人已神识不清，话每错乱。光信内加点大悲香灰，随即冲服，神识即清。即为助念，伊尚掐珠，念至断气后许久，手尚作掐珠动。光亦与其子说，世之孝亲者，多半都是罗刹女之爱。汝若肯依我的话，方为真孝。光之话激烈，故二子颇为感动。今又欲汝之儿女媳孙，与飞青之二子同，故为略述如上。汝之病，不算大病。香灰水服之，或可好。即不好，何必定要吃饭。麦粥比米粥养人力道大，馒头乃北人日日当饭吃的，又何足介意？至于发愿求病好，或可如愿。即不如愿。亦不可发痴固求。或恐反致有损无益。都摄六根，净念相继而念。世间事一一通身放下。眷属再能与陈飞青之子同，则可决定往生矣。若或有生人天之念，则西方便无分矣。以生死心熟极，一丝毫力，可敌了生死心千钧。书此，祈慧察。</p>
<p class="bodyContent">民廿七 十月十四日</p>
<p class="bodyContent">复隆智居士书</p>
<p class="bodyContent">观汝来信，知世之具正知见者，甚少甚少。又知有人提倡，则宿具善根者，皆得开正知见。汝由同善社，又入金丹道，若不遇佛经，则终身为外道之导师矣。险哉，幸哉。由看佛经，又遇净土法门，可谓不虚此生，不虚此遇矣。今令父母及诸眷属，同修净业，同生净土，可谓大孝尊亲，孝思不匮矣。此次皈依者，共三十四人，必须令彼戒杀吃素，信愿念佛，求生西方。学佛之人，务须敦伦尽分，闲邪存诚，诸恶莫作，众善奉<a id="page304"></a>
 行。存好心，说好话，行好事。以此自行，复以化他。则生为圣贤之徒，没入如来封疆矣。</p>
<p class="bodyContent">现今世乱已极，其根本皆由大家不讲因果，故致成有天地来之第一大乱也。为今之计，无论何人，皆须明因识果。明因果，则转互相残杀，为互相维持。否则父母之大恩，尚欲杀之，况其他乎？光常曰：“因果者，世出世间圣人平治天下，度脱众生之大权，乃标本同治之妙法也。”宋儒辟因果轮回，是决堤而治水，欲不滔天，何可谓乎？八九月《续文钞》出，当为寄几部，此次比昔救苦之语，较多些。</p>
<p class="bodyContent">七月廿六</p>
<p class="bodyContent">致沈彬翰居士书</p>
<p class="bodyContent">贵州之信，烦为转交德森法师。待彼寄来，当为直寄范居士，勿念。近一弟子以治疟疾方，为常州一人治实年月十三年半之久疟，亦一治即愈。乡间此种病甚多，祈半月刊中长登。占地位不多，俾见闻者皆脱离疟疾之苦。及《一函遍复》，临产念观音，并《息灾会开示录》后附之“毒乳杀儿”之广告，若能常登。则所救婴孩，不可以算数说也。其为功德，何能名焉？</p>
<p class="bodyContent">十月十六</p>
<p class="bodyContent">复慧华居士书一</p>
<p class="bodyContent">手书备悉。现今内讧外寇，民不聊生。能秉除暴安良，维持地方之诚心，则即军事为佛事。于自于他，均有大益。又须以此意戒勖军人，俾视人犹己，思使安乐。见人之困苦颠连，如己之困苦颠连。见人之父母，<a id="page305"></a>
 如己之父母，而欲得安乐。见人之妻女，如己之妻女，而不起邪念。人生世间，数十年耳。若肆意妄为，则永劫不能复得人身矣。又当常念观世音菩萨圣号，以期默佑。军人果能常存善心，不存掳掠奸淫等恶事，再常念观音。纵到枪林弹雨中，亦不致有大危险。若妄行掳掠奸淫等事，则便难蒙菩萨加被矣。祈与一切弟兄说之。今为汝寄《净土十要》一包，共三部。一自存，二送有信心，通文理，能恭敬者。此书为净土法门最要之书，看光之序自知。《佛学救劫编》三包，《嘉言》、《正信》、《一函遍复》，共一包，一共五包，祈查收。国运危岌，人心散涣，不以佛之三世因果、六道轮回，及信愿念佛，求生西方之法维持之，则人将与禽兽无异，而互相食啖矣。</p>
<p class="bodyContent">复慧华居士书二</p>
<p class="bodyContent">两接手书，以无暇又无要事，故未即复。《十要》想已收到，今又寄《十要》一包，《救劫编》一包，前曾寄《救劫编》否？此书下册《普贤行愿品》二五页十一行上，脱去“如今世尊毗卢遮那”八字，此行不好补写，当补写于本页二行“我皆随学”之下，则文义圆足矣。此系谛闲法师所著，《普贤行愿品辑要疏》所脱，许止净依之作浅注，未取经对，光令排校，亦未取经对，故致有此错误也。《心经新疏》一包，《生无生论疏》一包，此四种，皆宜赠于通文理有信心能恭敬者。《初机先导》一包，《净业指南》一包，《了凡四训》一包，《西方公据》一包，《饬终津梁》一包，共十包，以作提倡之助。以后无要事勿来书。光精神目力日衰，各处信札日多，直是无力支持。汝既信得及，即以《文钞》等为根据而修持之。即《文钞》或不足法，而《十要》乃诸佛诸祖所赞叹而宏扬者，当遵守之。如忠臣之奉明主圣旨，孝子之遵慈亲遗嘱，切勿见异思<a id="page306"></a>
 迁。现多大言欺世之人，不但专恋娇妻美妾，尚加冶游饱食酒肉，肆行无忌，犹自命为菩萨应世之大通家。谤毁吃素持戒者为小乘，到处肆其狂妄知见，乱人听闻。亦有许多盲徒，认为谈说玄妙，随声附和。直所谓盲引众盲，相牵入火，可不哀哉？望汝慧察，切勿为彼所惑是幸。</p>
<p class="bodyContent">复韩觉安居士书一</p>
<p class="bodyContent">“合十”二字，不可用。以皈依佛法僧三宝，何可以合十为礼？以汝不知，故特说之。光老矣，现卧病数日，今稍好点，以后不许再来信，以无目力精神应酬故。</p>
<p class="bodyContent">复韩觉安居士书二</p>
<p class="bodyContent">契者，符合不异之意。觉即佛所证之无上觉道。现在以自利利他之菩提心，信愿念佛，念之久久，业消智朗，即与佛所证之觉道相契相合。故《楞严经·大势至念佛圆通章》云：“若众生心，忆佛念佛，现前当来，必定见佛，去佛不远，不假方便，自得心开，如染香人，身有香气。”此则契觉之义。汝须敦伦尽分，闲邪存诚，诸恶莫作，众善奉行以修，则其利益，唯佛能知。若学一种下劣根性，佛尚未真实念，便欲开悟，则是欲契觉而反背觉矣。以念到极处，自能开悟。开悟更要认真念。此种下劣知见，把念看做等闲，把悟认做得道，当做悟后就用不著修了，则成契迷不是契觉。以后不得再来信，以无目力精神应酬故也。今又寄《一函遍复》、《经验药方》，以作自利利他之一助。治疟疾方，治无不愈，虽二三年，十多年之久疟，亦一治即愈。今年一弟子治十三年半之久疟，亦一治即愈。<a id="page307"></a>
</p>
<p class="bodyContent">复丁普瀞居士书</p>
<p class="bodyContent">来书备悉。须知佛法，具足世出世间一切诸法。从前理学家，以弃伦理、明因果报应、生死轮回而辟之，谓其无父无君、惑世诬民。即此语而论之，不但不知佛法之精深义理，即佛法之粗迹，彼亦未得而知。佛法于父言慈，于子言孝，兄友弟恭，夫和妇顺，主仁仆忠。世间伦理，毫善弗遗。因果明过去、现在、未来三世轮回，显天、人、修、罗、鬼、畜、地狱六道。果能执此理以导民化俗，不亦大有益于二帝三王周孔之道乎？彼乃嫉之若仇，恨不得全国悉无声迹，乃自矜其智，谓佛为愚，特为因果报应、生死轮回之言，以蛊惑愚俗。竟致袭其说者，皆以因果轮回为无稽。于教人正心诚意之根据事实，完全废弛。空守正心诚意之语言，以为宏阐儒道之本。上焉者或能正诚，然以一死永灭，亦不能发大有为之心。中下则以一死永灭，尧桀同归于尽，又何必绳趋尺步，徒受束缚乎？于是任心肆志，为所欲为，此毒已伏近千百年。加以欧风东渐，竞尚物质文明。则一切以强凌弱，惨无人道之恶剧，通通演出矣。究其祸根，皆由理学家破斥因果轮回之所致也。学说之谬，其祸烈于洪水猛兽。俾吾国群黎死于刀兵、饥馑、苛政匪盗者，不计其数。其幸保残生，亦同受水深火热之痛。可不哀哉？今欲自利利人，淑身淑世，当从敦伦尽分，闲邪存诚，诸恶莫作，众善奉行做起。内而家庭，外而世人，悉以因果报应、生死轮回为劝导。俾人各修善因，以冀乐果。畏苦果，以息恶因。则家庭子弟，不至沦于匪盗。乡邑社会，渐可复其礼让淳朴之风矣。此只就世间事说佛法之益者。至于出世，亦仍以此为本。但当生信发愿，念佛求生西方。则人人皆能修，人人皆能得其实益。此佛法中之一特别法也。三根普被，凡圣同修。愚夫愚妇，皆能入于其中。大圣大贤，不能超出其外。若于此法能生信心，虽是业力凡夫，即可现生了生脱<a id="page308"></a>
 死，超凡入圣。倘不于此法认真修持，而于如来所说一切诸法中，随修一法，或兼修各法，欲了生死，勿道即生不能了，或经百千万生及百千万劫，尚不能了者，多多也。何以故？以念佛求生西方一法，专仗佛力。自己但具真信切愿，持佛圣号。则于临命终时，决定蒙佛接引，往生西方。其余一切法门，必须修到业尽情空之时，方可了脱生死。否则任汝工夫深，功德大，烦恼若有一丝一毫未尽，则仍然不能出离六道轮回之外。以自力了生死，比仗佛力了生死，其难易奚啻天渊悬殊也。汝幸宿有善根，于此法门能生信心。然须立深重誓，决不随其余经典知识言教，舍此法门，另修他法。庶可不负此宿根与现缘也。若读诸大乘经，见其义理深奥，或亲近禅、教、律、密各宗知识，闻其所说亲切，遂视念佛为平常，视彼为奇特，舍此修彼，则如稚子舍父母，重病弃良医，欲得成人愈病，何可得乎？汝既看《文钞》，何不细心体察，何得又有此六种疑问？</p>
<p class="bodyContent">（一）佛即是心，心即是佛，乃约吾心之本体而言。由其有无量无边之烦恼惑业，必须仗惑业净尽，福慧圆满，有大誓愿之阿弥陀佛大慈悲力为之加被，令其往生。渐次修习，以至究竟亲证此是佛之心而后已也。汝将谓是佛，便不须念佛乎？譬如大圆宝镜，经劫蒙尘，虽具有照天照地之光明，若不加磨砻之功，经劫亦无发光之时。错会即是，其祸可胜道哉？至许止净谓诸佛无身，而般若实为其母，即诸佛从智慧而生之义。智慧为六度之首，举智慧则六度无不圆备。则其修持事业功夫，岂笔墨所易显示乎？汝且著实于前所说之敦伦尽分，于后所说之信愿持名，认真行去。则决定可以慰汝人世无常生死难了之念。若只执著一二理性，而遂以事修为徒劳。则恐后来尚有永堕恶道，长劫不闻天地父母之名之时，可不预防而慎修乎哉？</p>
<p class="bodyContent">（二）念观音求生西方，亦可往生西方，但不可谓何必更念阿弥陀佛。以观音乃阿弥陀佛之辅弼也。弥陀是主，观音是宾。弥陀如国王，观音如冢宰。善会其意，即可无疑。<a id="page309"></a>
</p>
<p class="bodyContent">（三）多劫不能成佛，由修自力法门故。须知净土法门，纵临终始闻，能生信愿而念，即可往生西方，了生脱死。况未至临终，即已预修乎？</p>
<p class="bodyContent">（四）乩坛多属灵鬼附会。玉仙乃一进士，而知见卑鄙，不堪言状。何足以彼所宣传者，而挂口齿乎？</p>
<p class="bodyContent">（五）持佛号时，杂念纷飞，此是多知多见，心无正念之现象。欲此种境象不现，唯专心痛念自己将欲命终。唯恐即堕恶道，励志念佛。了不起他种念头。久则自可澄清。</p>
<p class="bodyContent">（六）吃素不难，贪口腹而欲吃素则难。三净肉及肉边莱，乃为下根人所立法也。祈慧察。</p>
<p class="bodyContent">复俞慧郁陈慧昶 二居士书</p>
<p class="bodyContent">附来书</p>
<p class="bodyContent">弟子业障深重，赋质愚蒙，幸闻净土法门，而得皈依座下。惟有恪遵吾师老实念佛之训，以期速了生死，不负婆心。夫既为佛子，应发自度度人之心，今弟子等未能自度，焉云度人？然遇亲友方便劝信，亦分内事耳。乃每有二种人所见所说，其自误误人，实非浅鲜。一曰：“佛无欲，《阿弥陀经》所说种种金宝，似仍为欲，不若《金刚经》一切皆空，为高超玄妙。”因兹藐视净土法门，而不生信。此盖不知《金刚》、《弥陀》二经之义，而随己意乱道者。一曰：“佛既令人看破一切，何自己反生此种种贪欲。指《阿弥陀经》所谓金宝吾人又何苦舍目前之实有，而希冀身后之渺茫乎？”此则执著邪见，任意谤佛谤法者，然此二者，虽品有高下，其为邪见则一也。其自误误人则一也。弟子等力告以西方种种境界，皆系阿弥陀佛功德，现化之庄严实相，自在享用福德之报，与五浊恶世业力所成就者不同。况娑婆所有，悉皆苦空无常，故应弃之而求得实际也。然愚夫之言，纵不乖正理，终不克启其正信。伏念吾师所有言论，如杲日丽天，无暗不照，敢<a id="page310"></a>
 乞聊书数语，以破此种邪见。</p>
<p class="bodyContent">来书所说二种邪见，乃以凡夫知见，测度如来境界。孔子所谓好行小惠。孟子所谓自暴自弃。此种人本无有可与谈之资格价值。然佛慈广大，不弃一物，不妨设一方便，以醒彼迷梦。佛由其了无贪欲，故感此众宝庄严，诸凡化现，不须人力经营之殊胜境界。岂可与娑婆世界之凡夫境界相比乎？譬如慈善有德之人，心地行为，悉皆正大光明，故其相貌，亦现慈善光华之相。彼固无心求相貌容颜之好，而自然会好。造业之人，其心地龌龊污秽凶恶，其面亦随之黯晦凶恶。彼固唯欲面色之好，令人以己为正大光明之善人。而心地不善，纵求亦了不可得。此约凡夫眼见者。若鬼神则见善人身有光明，光明之大小，随其德之大小。见恶人则身有黑暗凶煞等相，其相之大小，亦随恶之大小而现。彼谓《金刚经》为空，不知《金刚经》乃发明理性，未言及证理性而所得之果报。实报无障碍土之庄严，即《金刚经》究竟所得之果报。凡夫闻之，固当疑为无有此事。《金刚经》令发菩提心之善男女，心不住相，而欲度尽众生。虽度亦不见我为能度，生为所度，及与所得之究竟涅槃之法。所谓无所住而生心，以迄无所得而作佛。将谓《金刚经》所成之佛，其所住之国土，亦如此五浊恶世之境界乎。为是空空洞洞，一无所有乎？净佛国土，人一闻名，身心清净。彼谓之为贪欲，是蛆虫日居粪坑，自命香洁，以栴檀为臭秽，不愿离此粪坑，闻彼香气也。盗跖聚徒数千，横行天下而为盗，反自命有道。而痛斥尧不仁，舜不孝，禹淫佚，汤、武暴乱，孔子虚伪，为无道。正与此二种人之知见相同。又如近来废经、废孝、废伦，裸体游行，以为禀天地自然之德，不假造作，然夏则竞裸，冬何不裸？谓禀自然，不假造作，掘井、耕田、纺织，方有饮食衣服，非造作乎？恶人阻破人之为善，每每如是。谓善须无心为，有心即非真善，然古之圣贤，无不朝乾夕惕，戒慎恐惧，如临深渊，如履薄冰，是有心乎？是无心乎？总之此种人，意欲以不修持为高上，故作此种极下劣之瞽论，以自炫其<a id="page311"></a>
 明理，冀人以己为高明，为大通家，为真名士。而不知其全身在粪坑里。除彼同知见者，其谁肯相许乎？</p>
<p class="bodyContent">复罗鸿涛居士书一</p>
<p class="bodyContent">阁下既自名为佛弟子，何得以己之凡夫知见，测佛境界？将谓出人意表者，皆不足取信耶？须知佛之所以教人，皆为对治习气。以由习气障蔽自心，不但佛之神迹不能知，即己之从生至死，见闻觉知，又何尝自知乎？今既信佛，而不于能得真实利益处致力，而泛泛以己之知见不及处询问，诚所谓舍家常茶饭，而欲得天厨妙膳，其失计也大矣。</p>
<p class="bodyContent">民十七年三月初一</p>
<p class="bodyContent">复罗鸿涛居士书二</p>
<p class="bodyContent">接手书，责光所答非所问。不知此系庸劣者之护身符。乃阁下谬以无知无识之庸僧，为善知识。根本之错，实在阁下，不在印光也。阁下既信佛，当由佛之理致而论，何唯据神迹而谈。且神迹无量，阁下又未指明何神迹，而欲光之素不研究耶教，辨其耶佛神迹之异同。又谓光谓阁下以凡夫知见，测度佛智佛境界为误会。则阁下之所问，在光分上论，固当以不答为是。恐谓光以凡夫知见，测佛境界为遁辞，故复为此。是否祈自裁，再来则不复一字。此请慧察。</p>
<p class="bodyContent">印光再书</p>
<p class="bodyContent">登东山而小鲁，登泰山而小天下，观于海者难为水，游于圣人之门者难为言。阁下知耶教之谬妄，又信佛至乎及极，不于理致论神迹，是何异谓沟渠溪涧与大海无二无别也。自智既不能知，又欲善知识得其圆满之<a id="page312"></a>
 答复。且请阁下不以凡夫知见测佛境界，则善知识不须答复，自可了了矣。</p>
<p class="bodyContent">民十七年三月初二</p>
<p class="bodyContent">复陈士牧居士书一</p>
<p class="bodyContent">昨接手书，知宿世深种善根，得遇净土法门，即生信心，慰甚。丁氏所注之经，多皆专找证据，于文义殊未发挥。《弥陀经笺注》，讹处更多。然彼于征引事迹一边，颇可令初机得益耳。宋明诸儒，多取佛经之义，以撑儒者之门庭。但取说得高妙，而绝少实按佛经行者，则其病，在未能深信生死轮回之事理。使彼深信，谁肯以了生死大利益，置之度外。专取佛家发明理性之话，作讲学之冠冕，而又不按此以实行乎？净土一法，上圣下凡共由之路，能一闻即信，非宿世种大善根不能。</p>
<p class="bodyContent">光粥饭僧耳，于宗于教，皆无所知。唯自谅陋劣，专以净土为事。由徐蔚如排印应酬之稿，致一人传虚，万人传实，皆谬以为知识，令人惭愧无既。汝既谬以光为知识，不妨以谬为是。今为汝取法名曰智牧。汝以士牧，纵能继往圣，开来学，以先觉觉后觉，恐只世间希圣希贤而已。须知了生死一法，非以智自牧不可。能以智自牧，则烦恼惑业自可消灭，功德智慧自可显现。以智自牧，亦以智牧人，则其继往开来，自觉觉他，方为究竟实义。然欲以智自牧，必须诸恶莫作，众善奉行。凡诸善恶，俱从起心动念处斩除而扩充之，方为实践，不付空谈。若欲以智牧人，须从父母妻子始。父母在，当劝令吃素念佛，求生西方，不可以杀生之业，累及父母，谓为奉甘旨，此世间人之谬见，断断不可依行。如父母不肯吃素，但至诚代父母念佛忏悔，令其消除宿业，便能吃矣。妻子乃自己最切近者，不能以佛法引导，何能引导世人？刑于寡妻，至于兄弟，以御于家邦，世出世莫不皆然。由家而国，方为行远自迩，登高自卑之道。当念<a id="page313"></a>
 佛时，愍彼苦恼众生，心酸泪流，系善根发现。然不可以此为德，常令如此。若常如此，则堕悲魔，切要切要。念佛以信愿为主，有真信切愿，决定得往生。至于证三昧，不可不发此心，实则今人绝少证三昧者。以能证念佛三昧，现生便已超凡入圣矣。切勿等闲视之。</p>
<p class="bodyContent">光《文钞》，汝不知有否？今寄一部，祈详阅之。其修持用心法，俱可了然。又现有木刻本，比此多百四十余篇，欲看，当致书扬州大十三湾张瑞曾居士求施一部。彼广施善书，无求不应。所施善书甚多，不止此一种。又现在商务印书馆排将完工，大约三月底可以出书，比木刻又多百余篇。已由友人任有二万部，排好开印，当印三万，每部大约四角大洋，邮费在外。如欲利人，宜任若干部，以结净缘。任法，谁出多少钱，即按其钱交书与彼，此中并无丝毫私处，系令大家做真实功德耳。若欲任者，祈将其款汇到上海宝山路华字四十五号商务印书馆总务处，交任心白居士，彼收到即寄一收据，待书出即按钱交书矣。此系按三万部作价，比零买当便宜得一半矣。</p>
<p class="bodyContent">如来一代所说之法，皆令自力断惑证真，以了生死。唯净土一门，专重佛力。以佛力故，虽罪业深重，若具信愿，皆得往生。若能断证，则所证更高。此法普利上中下三根。世多以愚夫愚妇能念，而遂以为愚夫愚妇之事，致不愚者，反为愚者所怜悯，其原皆由无智以自牧也。使能以智自牧，当必圆证即心本具之天真佛性，以成福慧具足之佛道矣。</p>
<p class="bodyContent">甲子年正月二十一日</p>
<p class="bodyContent">复陈士牧居士书二</p>
<p class="bodyContent">前月十八接手书，以目疾未愈，后以函件堆积，故迟至今。所言以智自牧牧人者，即克敦伦常，笃修净业，诸恶莫作，众善奉行。汝于此外，<a id="page314"></a>
 论自牧牧人之道，便成言行乖张，不知即此就是大般若智。汝既作此说，犹是将此等言句，当做等闲之知见。《观世音普门品》，亦是念佛法门。其求世间福报者，以不知有出世间法。兼不知自己心性，与佛无二故也。汝妻既有信心，当多方劝策，令其增长。汝父母之不信，乃宿根浅耳。当以己之持诵功德，全体至心为亲回向。何得只限三遍《大悲咒》？汝且莫说为亲回向，自己便无有分。汝能真实为亲回向，比但持诵，不为亲回向，功德更为殊胜。所以佛门凡有礼诵等事，悉皆普为法界众生回向。况生我之父母乎？譬如一灯，燃百千万亿无量无边灯，此之本灯，犹复如是。若不燃，一灯又有何增益乎哉？况大菩提心之生发，固非世间灯光之所能喻，不过取其片义而已。前任心白云，汝有函来，汇到孔蜀生洋四元，待四月书出，当即寄来，每部不过四角。邮费在外光二十五六即下山，无要事勿来信，如有事通信，当寄上海陈家浜太平寺交真达和尚转。以光或有他往，须交彼耳。大约有二三月之耽搁。</p>
<p class="bodyContent">甲子年三月十二日</p>
<p class="bodyContent">复陈士牧居士书三</p>
<p class="bodyContent">接手书备悉。今之同室操戈，生民涂炭，皆由彼有权力者，宿世只知培福，不知求生净土。故致今生仗福力以误国害民。而百姓之受彼所害者，亦由宿世不知戒杀护生，唯知口腹之乐。不知彼此同一身体，同一性灵，而忍心杀而食之。实则较比自杀自食，更酷万倍。而愚俗不知，方以肉行孝、追远、燕宾、待客。若无肉，则有若无颜对人，辱浼无似者。而不知造成此互相杀戮之大劫。虽佛、菩萨大悲救苦，亦末如之何矣。汝能素食劝其父母，可谓知本。而妻子眷属，忍令长造杀业，长受杀报乎？必须全家俱素，并以此化及一乡一邑，则救未来苦，为不可量<a id="page315"></a>
 矣。又须令其诸恶莫作，众善奉行，生信发愿，求生西方，庶可断除苦种矣。人子孝亲，唯此为大。倘不致力于此，则父母未能往生，其堕落者固多。即令一生二生不堕落，终必有堕落三途恶道之日。静言思之，心何能安？须知世间所最重者是神识。即功成名立，究竟于亲之神识无所裨益。大禹，大圣人也，不救于鲧之神识，化为黄能，音乃，平声，三足鳖也入于羽渊。思及此，则劝亲念佛求生西方之心，油然生矣。否则便是忤逆不孝。以不顾父母之神识堕落，其罪甚于杀亲也。未闻佛法人，则无可如何。汝已皈依佛法，光固不得不按实与汝言也。祈以光言与汝父母看，或可易生信心耳。</p>
<p class="bodyContent">《文钞》曾收到否？今又寄两包，祈送通文理，有信心者。《戒杀放生白话》，并《初机净业指南》合钉一本，其书局不知，汝若要订印，或单《戒杀白话》，或同《净业指南》，祈致书上海极司非尔路二十六号黄涵之居士。或祈彼代汝订印若干。或汝到上海往见，再行议办。或彼处有存，用钱尽买皆可。彼现不为官，家居静修。宝一师只闻名，未曾通信，如欲亲近，亦非不可。但彼有一女弟子所出之《自知录》，切勿看。看之恐不致力于一心，而专欲得好境界，则必致著魔，此为要义。上海、杭州、余姚见者，皆欲石印。光极言其弊，故皆止印。</p>
<p class="bodyContent">甲子年十二月廿八</p>
<p class="bodyContent">复陈士牧居士书四</p>
<p class="bodyContent">接手书，不胜欣慰。《自知录》，凡外行人看之，无不欣跃欲为流通。而不知其为著魔之过多，令人真修之功，被此境界所阻。如置毒于醍醐之中，食之则必至杀人，可叹孰甚！黄涵之利济为怀，必能代办。但去年闻有病，现不知已愈否也？汝父母之不发心，一则自视渺小，不发了<a id="page316"></a>
 生脱死，超凡入圣之心。二则不知其所以然，故不发心。倘汝妻通文义，日以《文钞》中义，为之讲说，自可感动其心。如汝妻不能讲说，侄女甥女能看《文钞》，当能讲说。又宜请《初机净业指南》寄去，此亦黄涵之白话，当易于领会矣。天下不治，由于家庭无善教。而家庭善教，母教最为吃紧。以人之小时，日在母边，果有贤母，儿女日熏陶之，其习与性成，虽欲令为不肖，亦不可得。今为汝妻取法名为智育。谓以智慧自育其德，俾人欲净尽，明德显著。又以此智教育儿女，俾儿女同为诸恶莫作，众善奉行之成德君子。由兹推而广之，其利益有不可思议者。世之愚人，不知修德，唯欲借奉佛以灭罪。乃徒取其名，不务其实，岂可亲得实益乎哉？</p>
<p class="bodyContent">君英，闺英，既有宿根，再读《文钞》，当必有大发善根之时。不妨预为授记，令彼懋修厥德，以为女流师范。即彼无心皈依，但能按《文钞》所说而修，亦是莲池海会中人。彼再能发自利利他之心，则岂止女界蒙益乎哉？今为君英取名莲英。闺英取名净英。以彼果能克治女习，专修净业，以己所知，将来以之饷彼翁姑夫婿，及与妯娌儿女。则一家仁而乡邑悉相观而善。则现生即为女中之英。英者超群出众之谓，即所谓女中丈夫也。将来往生西方，为阿弥陀佛弟子，观音、势至眷属，所谓于莲华清净世界，同为如来真子，英之实义，如是如是。彼肯信行此语，当不付诸空谈。</p>
<p class="bodyContent">晨朝十念，忙人决定须用。即闲人能作正课，于正课前，用晨朝十念，亦可。非能作正课，便不可用也。古人多有毕生用晨朝十念法，然后再作正课者，何妨碍之可云？今之世道人心，陷溺已极，皆由家庭不以因果报应为教。又今之女校，多皆怂动学生，拟操政权，作督军、省长、大总统，全不在相夫教子处提倡。致一班学生如颠如狂，近为家庭之累，远贻社会之殃，为可惜耳。祈以此与君英、闺英详说之。</p>
<p class="bodyContent">乙丑二月二十四日<a id="page317"></a>
</p>
<p class="bodyContent">复陈士牧居士书五</p>
<p class="bodyContent">接手书，不胜痛伤。吾国多年以来，不是天灾，便是人祸。虽其源，皆由过、现恶业所致。亦半是执政之人，专务己见，不依公理，以致乱中生乱。而一班可上可下之人，悉作匪类。直是无法可设，莫能救药也，可痛可叹。印《大士颂》十元，已收到。润甫果能实行戒荤酒，不枉光费一番心思矣。莲英昨日有信来，问令父母往生之法，似乎未能体贴《文钞》中意，否则断不至有此一问。光极言念佛之利益，并守贞之利害。如其能守得牢，则善莫大焉。否则当依天理人伦而出嫁，比守贞而失节，则高超百千万倍。当令常看《文钞》，不可常来信添忙。净英之夫家，有碍于吃净素，当不碍于少吃肉。或自己于肉中吃菜。又彼决不监视其吃饭，但存不忍之心，即不能吃清净素，其所带之荤腥，固无几何。又彼既通文理，亦可与其夫婉说其益，久之当不至仍复为碍。即碍，但当念佛为所食诸众生回向。亦可稍补其憾，而无复杀业矣。</p>
<p class="bodyContent">彼念佛发光，乃属魔境。急为写信，令勿以为是，久则自息。倘以此为圣境现前，则将来恐致魔鬼附体，著魔发狂，不可救药。良以吾人从无量劫来，所结怨业，无量无边。彼等欲来报怨，由其有念佛修持之力，不能直报。因彼想好境界，彼怨业遂现其境界，令彼起欢喜心，谓我修行功夫到家，或谓我已成圣道。由此妄念坚固，遂失正念，魔鬼遂入其窍。则发颠发狂，佛也不能救矣。世多有用功修行，发颠发狂者，皆因自己不知在息除妄想，摄心正念上用功。每每皆是尚未用功，便想成圣。由终日唯以妄想圣境为事，如饮毒药，昏乱无知，谓天转地覆，神奇鬼怪。实则皆自己妄心所感召之魔鬼作用也。当教彼一心念佛，除南无阿弥陀佛名号之外，概不许心生诸念。自然如长空雾散，天日昭彰矣。其一心念佛之利益，与躁妄心想见境界之祸害，《文钞》中皆屡言之。祈以<a id="page318"></a>
 此信抄而寄去。又须令其力依吾说，不以此境为是。即再发现，亦不生喜，亦不生惧，则其境自消。如贼入人家，认做自家人，亦受害。知是贼而妄恐怖，亦受害。若不喜不怖，概不理会，彼便无立脚处矣。</p>
<p class="bodyContent">《文钞》此间无，当寄信祈真达师寄三五包，以作光救荒之备。此间作事大须费心，一不过细，人受其害，己受其过，其苦有不堪言者。</p>
<p class="bodyContent">乙丑四月十八日</p>
<p class="bodyContent">复陈士牧居士书六</p>
<p class="bodyContent">佛法利益，非凡情所能测度。彼愚人唯知以医药治病，及祷神祈鬼求愈者，皆所谓担麻弃金，背道而驰之流类也。汝以一病，得知工夫非泛泛悠悠，能得实益。又知佛法实有点石成金此系喻，勿错会以凡作圣之功勋。亦属宿世善根所使，亦系现世修持所得。宜善用心，勿以此为奇特而退堕前功，则将来当更有深益可得也。所言深益，不必在境界感通上求，当在往生西方上认定。方可不负此番三宝加被之深恩耳。钟英宿根固深，智识不开。夜半念佛，见一金甲神，恐是魔试，便不敢念，何无知一至于此。凡念佛人，但宜至诚恳切，一心正念。绝不妄想见佛见境界之事。以心若归一，见佛见境界，皆不至妄生欢喜。遂致得少为足，便成退惰。不见佛不见境界，亦了无所欠。心未归一，急欲见佛见境界。勿道所见是魔境，即真系佛境，以心妄生欢喜，即受损谓生欢喜退惰不受益矣。当以至诚念佛为事。勿存见佛见境界之心。倘正念佛时，或有忽现佛像及菩萨诸天等像。但心存正念，勿生取著，知所见之像，乃唯心所现。虽历历明明显现，实非块然一物，以心净故，现此景象。如水清净，月影便现，毫无奇特。了不生夸张欢喜之心，更加专一其心，认真念佛。能如此者，勿道佛境现有利益，即魔现亦有利益。何以故？以不取著，心能<a id="page319"></a>
 归一。佛现则心更清净。魔现则心以清净不取著，魔无所扰，心益清净，道业自进。今则偶有所见，便生畏惧，不敢念佛，其心已失正念。幸非魔现。倘是魔现，由不敢念佛之故，便可令魔入彼心窍，令彼著魔发狂，丧失正念。何不知好歹，一至于此。恐是魔现，正宜认真恳切念佛，彼魔自无容身之地。如明来暗自无存，正来邪自消灭。何得怕魔现而不敢念佛？幸非是魔。若果是魔，则是授彼全权，自己对治之法，全体不用，则任魔相扰矣。哀哉哀哉！念佛偶生悲感，亦是好处。然不可专欲兴此感想。若心常欲兴此感想，则必至著魔，而不可救。宜持心如空，了无一物在心中。以此清净心念佛，自无一切境界。即有魔境，我以如空之心，不生惊惧念佛，魔必自消。今恐是魔，不敢念佛，譬如恐强盗来，自己先将家中护兵，移之远方，令勿在家。则是替强盗作保护，令其了无所畏，肆行劫夺净尽耳。何愚痴一至于此？《文钞》付印，大约在年底可出书，此时且缓缓。《心经》中下卷，系魔徒伪造。居士林施送，光未曾见。或者未曾检阅耳。此种书万不可流通。否则瞎人正眼，其罪非小。□□□，狃于习俗，实为法门之玷。《一行居集》，不韪天台在家二众，唯制邪淫一段，恐汝未详察，未得彼之本意。今亦不须查检。此戒是佛所制，天台乃宗佛之意著疏。彭居士何敢妄逞臆见，不过自己欲实行绝欲，实深契佛心。如为继嗣，行夫妇事，亦不背佛戒。但为求嗣则上，年行一次，即可得嗣，则宜止。若以佛不制正淫，日日行之，则与道与佛，与自己之名分，皆相悖矣。善宿之义，乃常独宿。或为求嗣而暂一偶宿。汝何死执认做偶宿，同家常茶饭乎？何不知道理，一至于此？祈与钟英说，勿作痴人行事，则后来当必有大利益在也。谓业消智朗，障尽福崇，及往生西方，非谓境界也。《大士颂》，于阳历五月三十一日、六月五日，两次寄二十七部，已清。孙智泽并汝父，皆交清。以印壹万部，任多者少交，任少者交清。免得费事，当在天津会内存之。</p>
<p class="bodyContent">乙丑六月初二日<a id="page320"></a>
</p>
<p class="bodyContent">复陈士牧居士书七</p>
<p class="bodyContent">接手书，不胜欣慰。汝父之法名，与孙辈首字同，宜改作法和。和者，合也。乃效法观音菩萨上合十方诸佛本妙觉心。下合十方一切众生同一悲仰之意。祈令真实生信发愿，则闻道之益，方有实际。否则不生西方，纵有人天福报，直同晓露，斯须即无，有何实益？汝妻既发心念佛，宜专以念佛为事。静坐亦须心中默念，方无弊。彼同善社之坐，恐是运气。以凡一切外道，通以运气炼丹为秘诀。不肯与未入门者言，不知此系养色身法，于道无干。佛教人以断除烦恼习气，明心见性。而众生业深慧浅，未能即生得证。故大开方便，令其信愿念佛，以期仗佛慈力，往生西方也。彼之静坐，不得谓为禅定。禅名静虑，以彼不知禅之名义，妄取正法之名，而心中夹杂邪外妄想，故致著魔发狂也。炼丹、运气、求神通、见神见鬼，其心虑纷纭，何尝是静。须知佛之教人，以力敦伦常，恪尽己分，诸恶莫作，众善奉行，戒杀护生，吃素念佛为事。绝无不可与人言者。彼关门闭户，私相传授之道。勿道其中有别的坏处，即以炼丹运气之正者说，亦非了生死之道。况未必是正者乎？祈专修净业，静坐则息心默念佛号。勿带彼之工夫。则无碍矣。</p>
<p class="bodyContent">乙丑十一月初七日</p>
<p class="bodyContent">复陈士牧居士书八</p>
<p class="bodyContent">汝母可谓宿有善根，得遇汝全家为之念佛。依汝所说近终、临终、逝后诸相，倘真实不虚，决定可以往生。若粉饰其词，则无益于亲，反有大过。但当节哀念佛，并令家人通通念佛。虽曰为荐亲而念，实则较专为己念者，功德更大多多也。以此为说，彼等悉可发其孝思。光当于<a id="page321"></a>
 朝暮课诵时，为汝母回向七日，以尽友谊。今人多好名作传作记，此皆虚华。但竭力修持，俾亲未往生则立即往生。已往生则高增品位。方为人子尽心于亲之要务。余皆世俗耳目中之热闹而已。汝父年高，急宜力劝勤修，免致落汝母后。人生事事可让人，唯此事不可让人。故孔子曰：“当仁不让于师。”</p>
<p class="bodyContent">所言黄纸书梵咒，何可无利益？然其利益之本，在于诚心。心果诚，则利益便大。若漫同儿戏则利益便轻微。语云：“人心果诚，金石为开。”况佛菩萨岂得无感格乎？终七请僧念经，亦当改作念佛。若有清净僧则可，若但吃荤酒僧，则可省此钱，作周急用。但家属念佛即已，何必效世俗套以行乎？普陀之来，亦不必定，顺便则来，否则勿来。光之面，见之了无所益。固不若专心依《文钞》而行为善也。现今世道人心，坏至其极，无可挽回，唯有极力提倡因果报应，及家庭教育，而为转之之机。家庭教育，亦须注重因果报应，而教女须更加吃紧。以世少贤人，由于世少贤母。使子女小时，受贤母之教，熏陶成性，则后来必能相夫成德，教子女悉为贤人。女人以相夫教子为天职，其责任，比男子为重为大。世人不知在此处讲究，妄欲女人作男子政治之事。其不知事务，一至此极。以故世乱日甚，而贤人日稀也。</p>
<p class="bodyContent">民十五年九月九日</p>
<p class="bodyContent">复陈士牧居士书九</p>
<p class="bodyContent">接手书，并闽佛化社书，及大纲大事记。备悉此社尚正当，但尚欠专注净土一门，以期即生便出离此娑婆世间也。其章程中，尚不能决断。其女部研究学期中，则可以知其社人尚是泛学，未极了知净土道理。彼等既肯皈依，当为略陈要义。余令看《文钞》耳。莲英之孝思唯殷，诚<a id="page322"></a>
 可钦敬。悟正谓不回向，亦能获大益，此语欠妥。以凡夫无正念回向之力，则所修俱归人天福报。不回向，令久亡父母获益超度，唯得道圣人则可。悟正之语，混凡圣为一概，不可依从。依之则勿道不得往生，即人天福报，亦不稳妥。以无感不能仗佛力，但任己修持，比诚感者相去悬远。至言视子女行愿道力，以判往生，则尚有道理。然亦不可崖板执定，谓自己得上品上生，父母得下品。以子女之心愿，父母之宿根，与现所发心，各有不同故也。圈点经典，须必诚必敬。若同老学究圈文章法，则亵渎之罪实多，切须戒之。凡人总须务实，彼倡异毁谤《楞严》、《起信》者，皆以好名之心所致。欲求天下后世，称彼为大智慧人，能知人之所不知之虚名。而不知其现世被明眼视为可怜悯者，殁后则永堕恶道，苦无出期。名之误人，有如此者。汝甥与诸居士，固皆宿有善根，故能知佛法之正理，不为外道所迷。彼等既投函求皈依，当与彼各取法名，并函及章程直寄福州。《文钞》增广本，将排完，现添百十页，二三月当印，倘欲结缘，祈早来函。此次四百多页，又加近来纸贵，一部大约须七八角，或八九角，以未排毕，故未定价，若错过此次总印，后来请则更贵矣。</p>
<p class="bodyContent">复陈士牧居士书十</p>
<p class="bodyContent">接手书，备悉。《卧佛殿募启》，甚好，然亦甚难兴复。以各处兵灾救命不暇，何力及此。正月初十与福州佛化社书，并《大士颂》四包，又一包系彼佛化社章程大事记，并四部《无量寿经疏》，特挂号寄去，了无回信。二月二十二复与罗铿端函，问书与信悉接到否，至今亦无回信。《文钞》以战事之故，延迟未了。近日上海信息尚通，书局连几次信，皆无复来，究不知如何。所言五十元印书款，当汇上海陈家浜太平寺交真<a id="page323"></a>
 达和尚，切勿寄普陀。普陀邮汇等皆不通。纵汇定海或宁波，犹须托人去领，甚不便。汇上海则甚妥。现今大乱方兴，宜认真念佛。此外别无所嘱。</p>
<p class="bodyContent">复陈士牧居士书十一</p>
<p class="bodyContent">接手书，备悉，欣慰之至。《净业指南》，今寄一包。《心经口义》，上海印者系唐大圆居士原本。天津流通处陈正有居士所印，系光略修者，较彼原文稍顺畅点。祈向佛经流通处请之。《文钞》已印，当于二十几可出书，寄送各任户矣。</p>
<p class="bodyContent">《大士颂》，本欲四月底即往申付排，后以事延，而风潮旋起，须待风潮平静，方可去，出书当在明年。此约近时付印，若一时不平静，更不知迟若干时日也。瀚江之信，末后名下，只云谨上。光先未详看，及答复已，方看见，故批于信末。彼不唯不知佛法，即世谛人情，亦所不知。问人之佛法，如此倨傲，是人尚能得佛法之真实利益乎？亦不过凑闹热而已。彼自拟法号善根，光为取名慧海，此非为彼取皈依法名。以彼未求皈依，即求亦不应许，以心不肯屈，便无皈依之实情故也。光凡来信札，随彼作何倨傲皆答，当斥则斥，然必以直道相与，并不计及人之恭敬与否。若致书皈依，不肯致屈，则拒而不许。亦有二次又恳求者，亦有不复来函者。礼教陵迟，可叹可叹。</p>
<p class="bodyContent">复慧明居士书</p>
<p class="bodyContent">八十三岁老人，来日无多。中华民国国运，危如累卵。际此二事，当汲汲念佛，以求往生。又须率其家人一致念佛，以作汝去世时，彼等悉<a id="page324"></a>
 能助念之预备。又须叮嘱临终不可预为洗身、换衣、及问事、（此当预先交代安慰、哭泣等。随彼坐著死也好，睡著死也好，大家一口同音念佛。一直念至断气后，再过三点钟后，再为安顿，万不可早。不但老人死如是，即年青人死，也须如是。此末后最要紧之一大事。若不预为操练，及说其利害，未有不被眷属瞎张罗所误者。念佛一法，乃佛普度一切众生之最大法门。若有危险，念之即可逢凶化吉。无事时念之，则可消灾增福。然必须要求生西方，方为究竟大利益。</p>
<p class="bodyContent">法名九张，另纸开之。宗远、宗持等，皆令宗崇以前之宏扬净土祖师也。宗，本也，主也。远即晋远公名慧远大师，为莲宗初祖。持即其弟慧持。永即慧永。绰即道绰。照即法照。峦即昙峦，亦作鸾。导即善导。乃令其依莲宗大祖师以修持故也。小孙名福遐。福既遐远，其寿必长。余不暇叙。王幼农并未皈依。其夫人与四子，皆皈依。第二子，一女，未皈依。今为寄《感应篇直讲》十包，一百数十本。灾童可令读诵，又为解说。后来当不至不知因果，归于匪类之窠臼中。</p>
<p class="bodyContent">复理听涛居士书一</p>
<p class="bodyContent">接来书，知少子夭折。人情于此种境界，每起怨尤，生懈怠。须知人生因果复杂，有因故致有果，有果断非无因。知前因后果，则可不生怨尤。知德能感天，则必不至小有逆境，即懈修心。譬如天初热时，或忽大凉，初凉时或复大热，此乃暂时变动，非常时总如是也。但尽我心以修，不问现境逆境顺境。能如是者，必能永膺多福。若因小不顺遂，谓修持无益，是无知无识者之知见。纵令一生无拂意事，亦难达到尽分乐天地位。倘能修持不懈，当必有长寿成德之善子来生。若不论好歹，惟取其不夭，则刮百姓之脂膏，以其款存之外国银行，与夫杀父杀母之人，何尝<a id="page325"></a>
 不是幸得不夭之爱子乎。此种不成器之儿子，若夭是为大德所感。由其不夭，致令全国人民涂炭。若当日凡属此类尽夭亡之，则吾国何至无可救药，以待丧亡乎。但当息心念佛，以消业而迓吉祥也。</p>
<p class="bodyContent">癸酉九月</p>
<p class="bodyContent">复理听涛居士书二</p>
<p class="bodyContent">令祖之语录，与山志无干。若塔铭或传，或有备需之处。至於像，以历代古德俱无影堂，即寄来亦不便安顿。以今之灵岩，完全不是承继昔年之灵岩，以洪杨乱后，唯留一残塔，余悉灰烬矣。况今是净土法门，令祖乃禅宗知识。论寺宇则无承继。论法道则另一门庭。譬如水陆舟车，在归家后则全同，在途路上则各异。今人非大通家，断不可说圆融话，只图好听，致无实益也。储公乃汉月藏之最高弟子。汉月欲为古今第一高人，与天童密祖大相抵牾。宏忍具德等，同为蔑祖之流辈。储公尚无此种习气，此诚可令后世人之钦敬者。</p>
<p class="bodyContent">甲戍二月</p>
<p class="bodyContent">复张德田居士书一</p>
<p class="bodyContent">求子之道，人多背驰。汝欲得身体庞厚，性情贤善，福慧寿三通皆具足之子，须依我说，方可遂心。世人无子，多娶妾媵，常服壮阳之药，常行房事，此乃速死之道，非求子之方也。幸而得子，亦如以秕稻种之，或不出，或出亦难成熟。第一要断房事，或半年，至少或百日，愈久愈好。当与妇说明，彼此均存此念，另屋居住。若无多屋，决须另床。平时绝不以妻作妻想，当作姊妹想，不敢起一念之邪念。待身养足后，待妇<a id="page326"></a>
 月经净后，须天气清明，日期吉祥，夜一行之，必得受孕。从此永断房事，直到生子过百日后，或可再行。妇受孕后，行一次房，胞厚一次，胎毒重一次。且或因子宫常开，致易堕胎。此种忌讳，人多不知。纵有知者，亦不肯依。故致或不生，或不成，或孱弱短命。不知自己不善用心，反说命不好，反将行房当常事，日日行之，不死就算大幸。</p>
<p class="bodyContent">又要心存慈善，利人利物。利人利物，不一定要钱，存好心，说好话，行好事。凡无利益之心之话之事，均不存不说不行。满腔都是太和元气，生机勃勃。又须志诚念南无观世音菩萨，就依此念愈多愈好。早晚礼拜念若干，此外行住坐卧都好念。睡倒虽好念，也要心存恭敬。宜穿衫裤，不可赤体。宜默念，不宜出声。默念若字多难念，可去“南无”二字，但念“观世音菩萨”五字。“白衣咒”，念也好，不念也无碍。汝如是存心，行事念。亦令汝妇也如是存心，行事念。及至临产还念。临产不可默念，要出声念。旁边照应的人，须大声帮他念。管保了无苦痛难产之事。临产默念不得，以用力送子出，默念或受气病。女人一受孕，不可生气，生大气则堕胎。兼以乖戾之气，过之于子，子之性情，当成凶恶。</p>
<p class="bodyContent">又喂儿奶时，必须心气和平。若生大气，奶则成毒。重则即死，轻则半日一日死，决无不死者。小气毒小，虽不死，也须生病。以故爱生气之女人的儿女，死的多，病的多。自己喂，雇奶母喂，都是一样。生了大气，万不可喂儿奶，须当下就要放下。令心平气和，过半天再喂。喂时先把奶挤半茶碗倒了。奶头揩过再喂，就无祸殃。若心中还是气烘烘的，就是一天也喂不得。喂则不死，也须大病。此事古今医书均未发明。近以阅历方知其祸。女子从小就要学柔和谦逊，后来生子，必易，必善，必不死，必不病。凡儿女小时死病，多一半是其母生气之故。少一半是自己命该早死。天下古今由毒乳所杀儿女，不知有几恒河沙数，可不哀哉？汝为悦亲，故为汝详说。须劝汝母吃素念佛，求生西方。汝与汝妻，亦各如是。<a id="page327"></a>
</p>
<p class="bodyContent">复张德田居士书二</p>
<p class="bodyContent">汝九月之信接到。光以老无目力精神辞，现在路上兵匪充斥，每每信件难到。并汝牒文寄回次信未接到。十二月之信接到，光颇不以汝之办法为然。拟至二月间无事时，作一祈嗣章程。初令节欲修德，以培先天。次令念佛菩萨，以求福德智慧之子。再令从小认真教训，俾成贤善。如此则子愈多愈好。否则不节欲，纵生子，亦孱弱无所成立。不教训，则养成败类，为祖宗辱，反不如无子之为愈也。光若作好，当为寄来，祈勿再来信。光信至迟二月底即付邮，此不是即刻要用之文字，故不必汲汲也。</p>
<p class="bodyContent">复张德田居士书三</p>
<p class="bodyContent">去年与汝书云，二月底可寄来。近因真达老和尚三年多未会面，今同旧皈依弟子及德森法师于本月二十日相偕来山，以故无暇操笔。已与德森法师说，令商务印书馆制铅版。光出五十圆制版费，或可足用。版存上海德森法师处，以备信士随时刷印。待版制好，祈彼暂定一价。汝请若干，当令邮局邮汇上海北成都路太平寺与德森法师接洽。纸向后恐更贵。向后之价更加贵，不得以初印之价为例。此事汝若料理，决难一一如法。德师帮光校对十余年，决定一一如法。但印出能否寄温，尚难预断。如有可靠朋友能带，则为便利多矣。</p>
<p class="bodyContent">复施元亮居士书一</p>
<p class="bodyContent">信中当并书俗名。不可但止用一法名，姓亦无有。幸有仇居士，否<a id="page328"></a>
 则复信亦难即达。以法名人多不知，必致有所迟误。彼六人欲皈依者，各为取名，祈为交彼。又须为彼等说，既皈依三宝，必须认真修持净业。又须各尽己分，俾世人同钦己之能尽伦常，孝弟忠信，礼义廉耻之道，方可谓真佛弟子。否则纵得皈依之空名，绝无修持之实行，则成好名而恶实之人。以无其实，并名亦不可真得矣。现今世局危险，无论老幼男女，均当念佛念观世音，以作预防。余详《嘉言录》等，此不具书。光老矣，精神目力工夫均不给。切勿常来信，以期彼此无扰为好。</p>
<p class="bodyContent">复施元亮居士书二</p>
<p class="bodyContent">法名三十三张，另纸书之，包于包香灰之书包，挂号寄。余书二十包，不挂号。彼等均须要戒杀吃素，念佛求生西方，当按《嘉言录》而行。闭关一事，亦不必，以汝有眷属职务者，况现时时局不定。至于家道丰裕，华山受戒也好。否则不必凑此热闹，受方便戒亦可。</p>
<p class="bodyContent">莲社乃提倡之所，不宜常常在此念。平常在家中念。少年女子，只许午后来念一进，听听讲演即去。较比成天在社念者，要少多少是非。此法两方面均不相碍。若令成天在社念，即无坏事，难免坏人瞎造谣言，则两各罪过矣。女众来不许说家常是非。若不依规矩，祈下次勿来，如此较好点。</p>
<p class="bodyContent">复施元亮居士书三</p>
<p class="bodyContent">四法名，另纸书附上，祈转交。凡皈依者，令彼各须敦伦尽分，闲邪存诚，诸恶莫作，众善奉行。在家人受五戒，及受菩萨戒，不能受比丘戒。受比丘戒者，方名圆具，何可妄称。在家受戒，戒牒上但书皈依某寺<a id="page329"></a>
 某师，用不著法派等。受戒也要持戒，不受戒也要持戒。非未受戒，便可不持戒也。以杀生、偷盗、邪淫、大妄语，未得谓得，未证谓证，名大妄语，其罪极重名为性戒。其体性当戒故。饮酒一戒，名遮戒。遮，止也唯受戒者，不可饮。未受戒者，饮之无罪。</p>
<p class="bodyContent">复施元亮居士书四</p>
<p class="bodyContent">手书备悉。华山受戒，迟亦无妨。小儿临终，知念佛，又得助念之力，竟得往生，亦可谓因缘凑合，方获实益。所言政府改读儒书，汝欲许止净另注，许已老矣，不能用心。即能，人谁肯依？此事且勿过虑。朱子注明德之义，完全借于佛经之义。其不能令人直下明了者，以不直说性德修德之所以耳。亲民新民，均无不可。亲字包括得广。新乃亲之发现处。汝且令小儿先各念佛。能知佛法之好处，则彼宋儒之坏处，也可为佛法之一助。否则两无所益也。香敬二十元，令寄书十余包，想已收到。近二三日以晒经故，迟迟其复。佛像如其不适宜，改造亦无妨。佛菩萨藏中所安置之各物，亦属俗情，并无深意。大乘经咒，安于藏中，则有益。余均俗派。即彼密宗所说，亦仍是俗情。所最贻害后人者，装藏用金银宝物，以致后来无知之人，便毁像以取宝。宝岂有许多，名目而已，而害人之祸，便基于装藏之时。此亦可以为戒者。昔山东一人夜偷二郎神藏，次日神附人，谓我之藏，被人偷去。问是何人，言此人厉害的狠，通身都是毛，头上长一只脚。言此人我们找不到，只好你老人找。后其人在野地抽大解，见一小狗在旁，狗向粪门一咬，肠拉出来。其人言我偷藏时，恐神认得，反穿皮袄，头上戴一只棉袜子，方知通身是毛，头上一只脚之话。乡间小民无利不求，所以塑像切不可装藏，若装后必被愚人所毁。<a id="page330"></a>
</p>
<p class="bodyContent">复方子藩居士书</p>
<p class="bodyContent">令姨丈染腥红，当是用心过度。祈令彼通身放下，一心念观世音菩萨，当可即愈。又大悲香灰水饮之，或可见效。前所寄二千圆功德主，系甘肃平凉人，姓郑，名濬，字哲侯，年六十四岁，曾作议县知事等。人极正直，而不信佛。六十岁前，闻佛法避之若浼。六十岁见光《文钞》、《安士全书》，生正信。急欲往生西方。故以一万三千圆汇来，令光为斋僧，放生，荐祖先父母，超度怨家，并请各经书。普陀以五百圆打一堂千僧斋。于灵岩、南京法云寺、江西寿量寺，各为分配。甘肃苦寒之地，无巨富，此人亦非巨富，但以志切往生，故为此破天荒之一事。然亦不能继续，而为此大施也。净圆寺放生园，可补黄涵之遗憾。光老矣，精神、目力均不给，如本寺有通家，即请其人作，固不必只取虚名也。如不肯作，此事亦愿效劳。但须详述来历，庶不至有遗漏。闻最初发起，系令慈与白云庵当家，其名亦当表出。当立一大碑。今为寄其折本，祈阅之，以便照办。又凡作事当圆通，不当崖板。其一千五百圆放生，当作三分：一分放生，一分买食料，一分作基金。以不放生，则违施主之心。无食料，则生尚有累他人。无基金，则后难为继。以后所有款项，均当以此为准。又款项虽多，不宜一时尽款买。以防后有欲买无款之虑。</p>
<p class="bodyContent">致华叔琴居士书</p>
<p class="bodyContent">近闻移居常熟，想可专一净修矣，慰慰。世道不好，诸事均不易办。《观音颂》，自居士发心刊板以来，至今数年，尚未至于完全了结。可知世间多少好事，均由兵灾不能成就也。昔妙莲令扬州人刻，战事屡次发<a id="page331"></a>
 生，每有彼此不通音信之时。及乎刻好之后，观音庵又复住兵，以故妙莲于校对颇欠精详。而卷首未刻，遂作了结。至去年居士发心印施，乃命慈幼院人向妙莲于杨公馆要板。及后印出，所有签条书面与卷首皆无。即令详查，知系未刻。随即令刻，而四百部书，至近日方始交清。光后详校，知其大错，亦有三四百。而小不如法者，更为多多也。因标一部，令其修板。此次所印之书，印一勘误表。凡送书者，均夹于书中，庶得书者可按表改。汝处五十部，去年已寄到，想已散出。今幼农居士来观新宅，祈彼带勘误表五十张。凡前所送书之人，祈各与一张，庶可改正。现今世道，难即太平。当以阿弥陀佛与观世音菩萨作为倚靠之泰山，庶不至于危险耳。然世间之险，险之小者。若不生西方，则将来轮回之险，当有甚于此时之险百千万也。祈与慧源并诸儿女同修净业，庶可出此五浊，生彼九品。则今日世道之险，未始不为往生西方永离众苦之前导也。</p>
<p class="bodyContent">复杨宗慎居士书</p>
<p class="bodyContent">手书备悉。世间愚人，不知因果。见为善而得祸，便谓善不可为；见作恶而得福，便谓恶不可戒。不知祸福之来，有近有远，迟早不定。近则人俱得见。远则或隔生隔若干生，非具宿命通者，不能悉知。今设一喻，以期易知。作善作恶，如种谷然。其人虽善，以前生所作不能无过，故今日所受不能无逆。今生之身，名为报身。以今生之为男为女，或好或丑，以及寿、夭、贫、富、智、愚、康、病等，乃前生之所作所为所感之报，故名此身为报身。谓其为前世所作之果报之身，以前世之因，为今生之果。今生虽善，前世之业重，不能即得其为善之报，而先得其前世之恶报。如人去年未种谷，今年虽勤劳耕种于未收获之前，亦不免于无粮。此无粮，非因今年之勤劳而无也。今年之无粮，乃去年不下种所致。今<a id="page332"></a>
 年既勤耕种，则收获后及明年则有粮矣。为恶之人，尚未受祸，以有余福未尽。如人去年勤耕种，今年不耕种，而仍不至饥饿，乃去年之所余。吃完，则今年未种，将无所食矣。须知善人得恶报，使不为善，其恶报当更甚。由作善,而恶报随之减轻。恶人得善报，使不为恶，其善果当更大。由作恶，善报亦随之减轻。世人于衣食供身之物，悉知预备，不致临时失措。而于关于身心性命之事，不但不知预修，且以人之预修者为痴，而以己之肆志纵情，恣行淫杀，为有福，为有智。不知世间盲聋喑哑残废无依之人，与牛马猪羊或为人服役，或充人口腹者，皆此种自以为有福有智之人，所得其福智之真实好报耳。修行之人，须具决烈之心。任彼诮谤，我总了无疑虑。若闻人诮谤，便生退心，此种人亦是前生善根浮浅所致。不以佛所说者为依归，而以愚夫愚妇所说者为根据。固当长在生死轮回中，永受三途之苦。而欲得人、天之身尚难，况了生死超凡入圣，以至成佛之大利益乎？</p>
<p class="bodyContent">净土法门，以真信切愿念佛，决定求生西方为宗旨。若念佛人不愿求生西方，即为违背佛教。譬如王子寄居他国，不信自是王子，但愿终日乞食，不至饿死，便为志得意满。其知见之下劣，能不令人怜悯乎？王高氏娴熟经典，而作不敢妄想生西之说，其心志之卑劣，亦何至于此极？其平日所亲之师，亦系盲修瞎炼之辈。使其师知净土法门，何得长作此想。祈为彼说，若不求生西方，决定不许皈依。肯求生西方，则可许皈依。今为彼取法名为宗信。谓深信佛言，不敢违背。自己修持净业，又须教诸儿女媳孙辈，同皆敦伦尽分，闲邪存诚，诸恶莫作，众善奉行，戒杀护生，念佛及念观世音，以期现生业消福长，临终往生西方。如此自行，并化及家庭及与亲朋。则其往生，定可如愿。佛开净土法门，教人求生西方。汝是什么人，敢不以佛言为是，而各任己志乎？故须一以佛说为宗主宗本而信奉之。不敢一念或违，方可谓宗信。其女胡王氏，法名宗净。世间夫妇儿女，无非前生所结之业缘。彼夫早死，子未娶而夭，女甫嫁<a id="page333"></a>
 而寡，约世情论，则为不好。然能因此知世相无常，专志修持。则此诸苦况，实彼出苦之善导。彼富贵人夫妇儿女，一堂团聚，其精神皆耗于忙生产婚娶中。纵欲一心念佛，亦不能如意。彼能作此想，并教女一心念佛。则其夫其子其婿，乃为反助彼之道业者。彼果能一志往生，则其夫其子其婿，亦当因彼之修持以生西方。正所谓金以炼精，刀以磨利，不经一番寒彻骨，怎得梅花扑鼻香。天之成就人者，有逆有顺。人能乐天知命，则逆反为顺。否则顺反为逆。是在人之善用心与否耳。</p>
<p class="bodyContent">又现今是一大患难世道，凡刀兵水火，瘟疫虫蝗，或怨业病，医不能治者，若肯志诚念佛念观世音，决定便能逢凶化吉。又女人临产，必须出声朗念南无观世音菩萨，决定不会难产。即难产将死，令彼念，则即刻便可安然而生。此话要与一切人说，使其悉知。则世间便无难产，及因难产而母子俱死之事。切不可谓裸露不净，念之恐有罪过。且此时乃母子性命相关，出于无奈，不得与平常能致恭敬致洁净者比。又须出声朗念，不可心里默念。以默念感应力小。又此时用力送儿出，心里默念，或致受病。屋内照应的人，也大声帮他念。家内另屋中，亦可助彼产妇念。女子能从小即念佛，后来决定不发生此种苦痛。将来临终，尚可往生西方。否则一受孕即念，或临生前三四日即念，或临生始念均可。世人每以阻人善念，如妇女生产，大家视作畏途。不但本产妇不敢念，或其婆其母因其媳女生产，预先逃居外边，过一月余方敢回来。此种皆受外道，但知平时恭敬之道，不知因事适宜之权。致世间许多女人，受极痛苦，或致死亡，可不哀哉？拉杂书之，以期利人。</p>
<p class="bodyContent">复严伯放居士书一</p>
<p class="bodyContent">来函一味说虚套子话，过为赞誉，实令人不堪。许君与汝同一气派，<a id="page334"></a>
 光不以为然汝父已失明多年，今肯一心念佛，求生西方，返照回光，令心归一，或可目复原状。即不能复，而心地清净，则必能感应道交，蒙佛接引矣。故名德明。汝舅父之喘疾，果志诚念佛，当可即愈。但将一切家务，及与自己身心，均勿挂怀，一心念佛，俾无他种心念夹杂，故名德淳。今寄大悲香灰一包，此一包，可作二十次冲服。每冲一次，作十几次服。志诚恳切，念南无观世音菩萨，勿吃酒肉。冲时取二十分之一，放大碗中，用开水冲之，搅搅，候灰质沉下，灰质加水浇树将清水倒一器中，作十余次服。日可三次，吃完再冲。若好，则将所剩之灰，放高洁处，不可亵渎。凡有危险病，送令冲服，或可即回机渐愈。汝欲利人，当认真当一件要事做。此书三号字尽可，五号字，老人便不能看。而且绝未详校，弘化社，几处皆作弘光。汝所标之字，亦欠妥当。书中间之字，光不能看。况有药方，若有错讹，关系甚大。汝如此粗心大胆，光何敢令汝照应印各种文字乎？以后切勿再寄此书来，免得人谓由光送的，或谓光不知事务。</p>
<p class="bodyContent">复严伯放居士书二</p>
<p class="bodyContent">日前接汝信，知汝承舅父之栽培，得有今日。寄洋五十圆，以期报母恩、舅父恩、继母恩，及度妹。此等极重要事，与灵岩寺当家信，署名云谨言，一屈字亦不肯写，与光信云跪禀。汝若无此各重要事求人，又当写何字？为人子，为受重恩之甥，作此写。何不知世礼，一至于此？况佛法之礼乎？光为汝亲，朝暮回向，尚须礼佛。灵岩近百大众，为念普佛，每堂各拜二十四拜。则汝之所求者轻，即诸师诚恳，亦难得殊胜感应。汝勿谓光求人恭敬，实愍汝无知，不易感三宝垂慈加被。当于佛前恳切忏悔，庶可汝母，汝舅，汝继母，汝妹，蒙佛慈悲接引往生也。又汝过去祖宗，现在眷属，各得三宝加被，离苦得乐。汝以光为师，此种事若不<a id="page335"></a>
 说，光便失为师之资格。汝若不以为然，则汝亦失为人子、甥、兄、徒之资格。以后则作路人，不必又称弟子矣。</p>
<p class="bodyContent">光一生不与流俗同起倒，什么八十不八十？有为光言祝寿者，光不但不领情，且深恶痛绝，以为大辱。祈勿以此事为光言。若对光言祝寿，是视光为流俗矣。又及</p>
<p class="bodyContent">复慧溥居士书</p>
<p class="bodyContent">数年未晤，当此大劫，尚安居无虞，不胜欣慰。此世界万不可久居。当与眷属及诸亲朋，同修净业，同生西方，乃最上第一之计划，故名谈陈氏为宗净也。宗，本也，主也。净，即修净业，以求生极乐世界清净佛国也。欲生净土，当以吃素念佛，戒杀护生为本。由宿世之杀业，感遇此之杀劫。今则以清净身口意之三业，再加以信愿行之三法，则与阿弥陀佛洪誓大愿相应。及至临终，决定仗佛之慈力，接引往生。其为利益，非笔、舌所能宣说。祈以此意与彼及一切人说之。外附《一函遍复》，为最周到最简明之开示。自留一份，与谈一份，俾大家同看。又药方一张，亦颇有神效，戒烟方，治肝气胃气痛，虽名医西医不能治者，均一治即愈。祈勿忽而弃置之。</p>
<p class="bodyContent">复宗净居士书</p>
<p class="bodyContent">数日前接汝书，即为汝寄《续文钞》一包，相片夹于书首页。汝子之死，事系医误，实为引汝念佛往生，超凡入圣耳。且莫悲哀，当庆幸。汝净土各经书都看过，当不致犹与无知识之女辈相同。当此破天荒大劫之时，宜以身率物，自行化他。普令有缘，同修净业，同生西方。近来女<a id="page336"></a>
 界直成妖精，其装饰更下劣于娼妓。汝当恪守古规，痛洗时派之恶习。布衣布履，勿著绸缎华丽之衣。勿擦粉，勿擦香水。守圣人冶容诲淫之训，俾一切人见之生钦敬心。彼好时髦之人，乃是令一切人于他起染污心，岂非自轻自贱乎？君子正其衣冠，尊其瞻视，俨然人望而畏之。如此则一切人皆生敬心。再与说净土法门，必大有感动。《正钞》中《净土决疑论》、《续钞》中《与五台山广慧和尚书》，当详阅。则净土法门之所以然，可以悉知。于一切人前，可以随意演说矣。芜湖有一女回回，深信佛法，前年函祈归依，彼常劝人念佛。有一极聪明之儒，不信因果，不信佛法。彼与其人辩论，令看《文钞》，不数篇而祈彼代祈皈依。此盖以严正服人，故人敬奉其言。若是妖精之打扮，何能令大学问人相信而依行乎？回回顶难教化，此人之父母兄弟戚属，亦颇敬重他，而不肯依他吃素念佛。他所劝化的都是汉人。湖南马舜卿，亦是回回，《正钞》中有与彼之信夫妇与六儿女皆皈依，余无一人焉。</p>
<p class="bodyContent">复德诚居士书</p>
<p class="bodyContent">汝书说得很热闹好听，急宜自抑。凡做不到底事，决不肯说。汝把发愿之话，当做平日实行之事，那一样做得到？发愿系所期者远，故无病而有大益。若平日行得到者，则可说。行不到者常说，久则著狂魔。只顾说空话，一毫也不行，若不痛改，定规魔死。汝与关东一后生，直似一母所生。其人函祈皈依，过二三年来函云，要遍通佛教各宗，遍通各国语言，要把佛法流布全球。光谓汝所说者，纵古法身大士，也做不到。汝是何人，何不自量？若仍不改，后必魔死。过二三年决欲出家，光抱永不收徒之愿，明道师招来出家。人颇老实，绝无勇猛勤学之志。事非己分，任何等需要，亦不肯代人之劳。汝之话，说了就会做到还好。说<a id="page337"></a>
 了永世也做不到，向无知之人说，尚能令人或信或不信；向有知识之人说，人将看汝不值半文。汝看各书，尚无择师访友之识见。而求光开示，是卖汝真实耶？是显汝狂妄耶？出家事已妥，何问我乎？足见汝完全是虚派。光一向不喜弄虚派，故特直言无隐，以期益汝。肯受与否，一任汝意。出家后，切勿来灵岩。恐汝之性格，与此道场不合，则更为无益。光老矣，目力不给，以后不得再来信，来决不复。以各经书及《文钞》，汝不依从，更何又须一封信乎？</p>
<p class="bodyContent">复琳圃居士书</p>
<p class="bodyContent">遗传之病，亦宿业所感。当至诚恳切念佛及观音圣号，当可即愈，而不复遗传矣。所言解脱之门，唯有信愿念佛，求生西方一法。此系仗佛力了生死法门，即生可以做到。若不专修此法，修其他种种法门者，非博地凡夫一生两生所做得到。吾人从无始来，至今尚在生死轮回中者，皆因其中未遇净土法门。或遇而不修所致也。今幸遇之，切勿错过。今为汝取法名为宗信。以信愿行三法，为净土正宗。第一要有真信。有真信，必定有真愿真行。否则不名真信。念佛一法，尚能超凡入圣。况遗传病有不即愈乎？既皈依佛法，必须力行孝、弟、忠、信、礼、义、廉、耻之八德，及格、致、诚、正、修、齐之六事，以期国治而天下太平也。古语云：“天下不治，匹夫有责。”其责何在？在物不格耳。物若肯格，则知致，意诚，而心正，身修矣。一人如是，亦有大益。人人如是，则太平矣。物者何，即心中之私欲。格者，格除屏弃。人心中无有私欲，则知见自正。譬如爱妻爱子之人，由彼心中有一个爱情锢蔽到，女人儿子之坏，总见不到。若无爱情，则妻子之是是非非，直下如镜照象，一点也不会错乱。切不可以《朱注》中推极：吾之知识为致知，穷尽天下事物之理为格物。若<a id="page338"></a>
 如此说，虽圣人也做不到。正心诚意之事，即一字不识之匹夫匹妇，但无偏私之欲心，均做得到。格致诚正修齐治平八事，从本上说，乃格物一事。物既格，则知致、意诚、心正、身修矣。朱子以极亲切极简易之根本，认做极疏远极难穷之枝末，埋没圣人治天下之道本。致后学学圣人，不得下手最亲切之法则，遂完全务外而不内省。加之破辟生死轮回，因果报应，为无有。遂致坏乱五伦八德，打破道德藩篱。一切生灵涂炭之罪恶，皆由此发起。可不哀哉？此遗传之病，至大至毒，非大觉世尊之大医王莫能治之。此语光只对汝说，汝不可乱对无知者说。否则恐大家皆按剑而起，则无法可救矣。既皈依佛，必须敦伦尽分，闲邪存诚，诸恶莫作，众善奉行，戒杀护生，吃素念佛，以深信愿，求生西方。以此自行，复以化他。庶可不虚此生，不虚此遇矣。</p>
<p class="bodyContent">华荪职业，颇难修持。然有诚心，自有感应。今以一事为证：北京阜城门内大街，有一大荤馆子，名九如春，生意很发达。一夕经理梦无数人来，向他要命，心知是所杀诸物。与彼等说：“我一个人，偿你们许多人命，那里偿得完？我从今不做这个生意了，再请若干和尚念经念佛，超度你们，好吧？”多数人应许曰好，少数人不答应，曰：“你为几圆或几角钱，杀我们多苦，就这样，太便宜你了，不行。”多数人劝少数人曰：“他若肯这样做，彼此都好，应允许他。”少数人曰：“他可要实行才好。”经理曰：“决定实行，否则再来找我。”因而一班人便去。适到五更要杀的时候，店中伙计起来要杀，鸡鸭等皆跑出笼四散了。赶紧请经理起来说之，经理云：“我们今天不开门，不杀跑出的。在店内的收起来，跑出去的随他去。”天明请东家来，说夜梦，辞生意，决定不干了。东家云：“你既不愿杀生，我们不妨改章程，作素馆子。”遂改做素食，仍名九如春。因此吃素的人颇多，更发达。汝果能发利人利物之心，至诚念佛及观音圣号，求加被，东家及经理之人，则可取消杀猪一事。以京货是正事，卖肉乃带搭耳。汝谓床上坐到念怕亵渎，不知睡到也好念。但<a id="page339"></a>
 默念，勿出声。汝母爱汝，谓吃素身体瘦弱，不知吃肉有毒不卫生，且背命债。当婉劝汝母吃素念佛，求生西方，妻子亦令吃素。如不能净素，总以家中不杀生为事。即买现成的，也不可多吃。多吃多还，少吃少还，不吃则不还。汝果能将店中东家、经理感动，此后相继提倡者必多。其功德由汝而始，利益大矣。常看《文钞》或《嘉言录》，此系《文钞》中摘其切要者，分门别类列之，以便初学者易阅览耳。今为汝取法名，为宗愿。宗者主也，有主则不被他法所转矣。念佛有信愿，决定会临终往生西方。无信愿，则只得人天福报而已。有信无愿不名真信。有愿无信不名真愿。信愿二法，如车之二轮，鸟之两翼，缺一不可。今为汝二人各寄《童蒙须知》一本，此书虽小，后附学佛感应事迹，及光所作五篇文，均于世道人心大有关系。“毒乳杀儿”一事，为古今明医所未发明。知人生大气，乳会杀儿，则知吃肉于人有大损害。命债偿还，乃系后世之事。毒乳杀儿一发明，则知凡女人多生少育者，及儿女多病者，皆由其母爱生气所致。大气则即死。小气虽不死，必常病。凡欲儿女体壮无病者，当须习成柔和之性，则可得矣。祈二位各详察焉。</p>
<p class="bodyContent">复蔡章慎居士书</p>
<p class="bodyContent">昨接大启，不胜愧怍。光老矣，目力精神均不给。外边笔墨差事，概不能支。因勉书八字，以塞其责。窃念荣亲之道，在于严教子孙。俾各各聿修厥德，并笃修净业。庶可长发其祥，百世其昌。阁下亲作一碑，宜刻作字帖式。俾自己子孙，与乡邑后辈，同得仿效读诵，咸各愤发力行。则其利益大矣。光于十余年前，为康寄遥作其母往生纪念册发隐。文极拙朴，意有可取。见《增广印光文钞》卷四，《杂著》第十四、十五页。不妨取其意而以妙笔发挥之。则其有益于世道人心。较但表山水嘉胜，与筑坟墓之<a id="page340"></a>
 孝思，奚啻天渊悬殊也。</p>
<p class="bodyContent">九月廿五日</p>
<p class="bodyContent">复念佛居士书</p>
<p class="bodyContent">昨接来函，具知一一。光近来作一《格物致知确解》，今为陈之。《解》曰：“格除幻妄私欲物，致显中庸秉彝知。”此物，即心中不合天理人情之私欲。一有私欲，则所知所见皆偏而不正。若格除此幻妄不实之私欲，则不偏不易，即心本具之正知自显。一举一动，悉合情理，了无偏僻。此圣人为天下后世所立修己治心之大法。修齐治平在是，超凡入圣亦在是。于此用功最省力。而其所得之利益，随各人之工夫浅深，为贤为圣，乃至为佛，悉由是得。况其下焉者乎？惜后儒不察，以物为事物，以知为知识。则是以根本之根本，认为枝末之枝末。又以枝末之枝末，认为根本之根本。不但不得圣人之意，亦乱圣人之文。何以言之？以欲诚其意，先致其知，致知在格物。此极省力，极简便，举念即得之法，弃之不讲，令人推极吾之知识，穷尽天下事物之理，以期诚意正心者，则举世难得其人矣。由宋儒误认物为外物，故后儒只云诚正，而不提格致。此理极明显，以自命得圣人心传者错解之。致圣人教人修己治心之道，晦塞不彰。可不哀哉？若专主自治，则格物一法，便可足用。以私欲一去，则众恶悉除，众善悉生，故云足用。若欲令举世之人悉去私欲而显正知，非提倡因果报应不可。以凡欲自利者，固不暇计及人之利与否。若知善恶因果，如影随形，如响应声。声和则响顺，形直则影端。了此，则不期格物，而自肯格物矣。故孔子之赞《周易》也，最初即曰：“积善之家，必有余庆；积不善之家，必有余殃。”积善，积不善，因也。余庆，余殃，则果矣。箕子之陈《洪范》也，末后方曰：“向用五福，<a id="page341"></a>
 威用六极。”此实明前生之因，今生之果。向，顺也。用，以也，得也。威义，当是违。极，穷厄也。由前生所行，违背正道，致今生得此穷厄之果也。后儒不察文理，一归于王政，则成违天理而诬王政矣。小儿生于富贵家，即享福，生于贫贱家，即受苦，岂王政令彼生乎？五福之四，攸好德，乃前生修道修德之习性。一寿，二富，三康宁，五考终命，乃前生修道修德所感之果报也。六极之一凶短折，二疾，三忧，四贫，五恶貌丑曰恶。六弱身柔曰弱，乃前生多作不顺道义之事之果报，何得皆归于王政乎？</p>
<p class="bodyContent">复徐鉴章居士书</p>
<p class="bodyContent">前日接手书，知汝少年，发心修净业，不胜欣慰。祈恭敬详读《五经》、《十要》，则净土法门之所以然，可以悉知矣。佛一代所说各法门，皆仗自力修持，断惑证真，以了生死。其难也，逾于登天。若以信愿念佛，求生西方，则万修万人去。然须敦伦尽分，闲邪存诚。诸恶莫作，众善奉行。吃素念佛，求生西方。以此自行，复以化他。普令一切人同修净业，同生净土。汝年尚幼，须极力注意于保身。当详看《安士全书》中《欲海回狂》，及《寿康宝鉴》。多有少年情欲念起，遂致手淫。此事伤身极大，切不可犯。犯则戕贼自身，污浊自心。将有用之身体，作少亡，或孱弱，无所树立之废人。要日日省察身心过愆，庶不至自害自戕。否则父母不说，师长不说，燕朋相诲，以成其恶，其危也，甚于临深履薄。曾子以大贤之资格，及其将死，方曰：“《诗》云：‘战战兢兢，如临深渊，如履薄冰’，而今而后，吾知免夫！”不到将死，尚常存儆惕。今将死矣，知必无所歉。蘧伯玉行年二十，而知十九年之非。及至行年五十，而知四十九年之非。孔子于七十之时，尚欲天假数年，或五年，或十年而学《易》，以期免大过。此圣贤存养省察之道，乃学佛了生死之基址也。<a id="page342"></a>
 余详《文钞》及各书，故不备书。</p>
<p class="bodyContent">汝名鉴章，再加之以正智慧，则无往不与佛圣合，无往不为世俗法。今之人稍聪明，便狂妄。此皆不知为学日益，为道日损之义。为学日益者，以圣贤之道德，蕴于我之身心。为道日损者，严以省察，必致起心动念，了无过愆之可得也。否则便是书厨文匠，既非为学，何况为道？现在时局危险，宜劝一切老幼男女，日常虔念观音圣号，以作祈和平保身命之上策。除此之外，别无有法可设矣。</p>
<p class="bodyContent">七月廿六</p>
<p class="bodyContent">复郁连昌昆季书</p>
<p class="bodyContent">汝父因病思食肉，以不知一切众生，皆是过去父母，未来诸佛，故任意杀食。若知是过去父母，未来诸佛，则此贪味之心，直下消灭乌有矣。</p>
<p class="bodyContent">吾秦当洪、杨未乱之先，兴安某县一乡民与其母，居家贫，佣工养母。后其母死，止己一人，便不认真佣工。一日昼寝，梦其母痛哭而来，言：“我死变做猪，今在某处，某人杀我，汝快去救我。”其人惊醒，即往其处，见其杀猪之人与梦合，而猪已杀矣。因痛不能支，倒地而滚，大哭失声。人有问者，以无钱赎此死猪，言：“我心痛，不便直说。”从此发心吃素。乡愚不知修行法门，遂募化灯油，满一担则挑送武当山金殿供灯。募人一灯头油，三个铜钱，钱作买香烛供果用，已送过几次。后有一外道头子欲造反，事泄而逃，官府画图到处捉拿。其人与化油者，同名姓相貌，因将化油者捉住。彼以母变猪化油对，不信。又得其帐簿人名数千，系出油钱的名，遂以为造反之名。在湖北边界竹溪县署，苦刑拷打，因诬服定死罪。又解郧阳府重审，彼到府称冤，因说娘变猪化油事。<a id="page343"></a>
 知府甚有高见，以其人面甚慈善，决非造反之人。闻彼说娘变猪之话，谓汝说之话，本府不相信。本府今日要教汝开斋，端碗肉来令吃。其人一手端碗，一手捉筷，知府拍省木逼著吃。其人拈一块肉，未至口，即吐一口血。知府方知是诬，遂行文竹溪县释其罪。令在竹溪边界莲花寺出家。以莲花寺，系兴安镇台，郧阳镇台，每年十月，两省在此寺会哨，故有名。其人出家后，一心念佛，颇有感应。后回陕西故乡，地方人称为周老禅师，建二小庙。洪、杨乱，徒弟徒孙均逃去。将示寂，与乡人说，我死以缸装之，修一塔，过三年启塔看，若坏则烧之；不坏则供于大殿一边。后启塔未坏，供大殿内。现身为邻县县少爷看病，病愈不受谢。云：“汝若念我，当往某处某寺来访。”后来访，言系大殿所供之僧名，阅之即是。因此香火成年不断。此人，印光之戒和尚之师公也。经五十八、九年，其人名、庙名，均忘之矣。此人若非娘变猪，亦不过一守分良民而已。若非郧阳府逼令吃肉，肉未入口，血即吐出，则其案决无翻理。以彼视此肉，即同娘肉。以官威强逼，不敢不吃；未吃而心肝痛裂，故吐血。故官知其诬，而为设法行文释罪，令其出家也。</p>
<p class="bodyContent">汝父若知此义，必不至长思肉味。若再起此念，即作吃自己父母之肉想，则其念即消灭矣。人死变畜生，尚是好的。若堕饿鬼、地狱中，比畜生不知更苦几多万万倍。祈以此字与汝父看。不但不肯想吃肉，且不肯想长在此间做人。当一心念佛，求生西方，免得又复堕落三途恶道也。可晓得不了生死，纵有修行，亦难保来生后世不造恶业。以七十岁之老人，长斋多年，尚欲吃肉。何况来生后世能不造业，而仍如今生修持乎？以故佛祖皆劝人求生西方也。以一生西方，即入佛境界。凡心已无，佛慧日开。较比参禅研教，大彻大悟，深入经藏者，胜过无量无边倍矣。</p>
<p class="bodyContent">民廿九 二月初二<a id="page344"></a>
</p>
<p class="bodyContent">复倪慧表居士书</p>
<p class="bodyContent">往生全仗信愿真切，若先有怕不能往生之疑，则不能往生矣。何侃如君，净业纯熟，神游净土，颇为难得。然不宜发表。何以故？以今人多好妄充通家。或致好求名者妄造谣言，以自误误人。此语乃正大光明之说，且勿认做忌人之美。汝所作之偈甚好，奈法雨二字，颇不如法。光乃粥饭庸僧，何可如此标指？十年前北京有《自知录》出，上海、杭州、余姚，各欲广印流布。此书乃完全捏造者，光止之。不令印。后有二人亦仿彼之意，来函请证。光以《自知录》事戒之。汝究少阅历，不知求名者，比求利者不相上下也。故祈自己认真修持，勿炫此事。虽能启人信心，亦能开人冒充之端。</p>
<p class="bodyContent">民廿三 十二月初二</p>
<p class="bodyContent">复赵莲洲居士书</p>
<p class="bodyContent">《养气》、《寡欲》二歌，词理圆妙，实有益于身心性命之作。然近世儒者，不于躬行上用功，专以空谈为高尚，则成说食数宝之流。纵说得滴水不漏，亦只成戏论而已。不敢谓阁下与此辈同，然亦未必决不与此辈同也。所幸者，既有信心，当勤念佛。烦恼现前，立使消灭。能如是养气，则气不至馁。如是寡过，则过可渐无。舍念佛以言养气寡过，终非究竟之道，而且费力。故知念佛一法，实为儒、释一贯之道。若不以此法自修，而欲求得儒、佛心法，难之难矣。以其只有自力，无佛加力故也。</p>
<p class="bodyContent">十八日<a id="page345"></a>
</p>
<p class="bodyContent">复江有朋居士书</p>
<p class="bodyContent">吾人是生死凡夫，不可瞎造谣言。己所知者，不可不提倡；所不知者，何可妄充通家，而糊涂赞扬乎？风鉴家固能令人趋吉避凶，然劳而多费。《周易》是教人趋吉避凶之书，乃逸而无费，以唯在进德修业，改过迁善处注意。不在改门易灶，拆东补西处用心也。余居士之信还他，光现无此精神作文。吾乡一地师为人看地，数十年后之吉凶，均预知之。其子之十余日死，其父之三四月死，均未言及。是知专靠地理，不如专靠心德也。</p>
<p class="bodyContent">复陶德乾居士书</p>
<p class="bodyContent">当此荒歉乱离之时，欲令同人共沐佛恩。宜以随分随力，而为劝化修持。则所费少而为益多。若一插手，即以建筑是务，又不肯简朴从事，则财无来源，不免为难。其稍有力者视作畏途，而不敢来矣。今当事事从简，亦不必一期即令圆成。凡四乡信心者，令其各在自己家中修持，亦不废事，亦不旷修。又能令家庭眷属同生信向。光见各处提倡者，皆以建立道场为先，窃不谓然。若是世道清宁，人民丰裕之时，则可。当此民不聊生之际，又无独任之大功德主，则便觉难之又难矣。所言作文，此事万不能为。自去冬十一月于电灯下校书，其字过细，目大受伤。因兹拒绝一切笔墨差事。凡来信均嘱以后不许再来信，亦不许介绍人皈依。即向弘化社请经书，亦不许顺便与光书。以目力不能应酬故。即此来复二信，均用眼手二镜，方可朦胧看写。否则看不见，尚欲令支差，则万不能也。《文钞》中有可取者，何妨录以示众。<a id="page346"></a>
</p>
<p class="bodyContent">复易思厚居士书</p>
<p class="bodyContent">观汝来信，知汝宿有善根。但以未读佛经，而且文字义理尚不明白，设若明白，当用不著第一之问。以其文云：“观世音菩萨于无量劫前久已成佛，号正法明。但以悲心无尽，慈誓莫穷，故复于十方世界现菩萨及人天凡圣等身，以施无畏而广济度。《普门品》所谓应以何身得度者，即现何身而为说法。”《普门品》有三十二种，人、天、凡、圣、男、女之身，何可以外道瞎造之香山卷为据而疑之乎？又何不观下文云：不但现有情身，人、天、凡、圣、男、女，皆为有情身，谓有心识知觉也。即山河、船筏、桥梁、道路、药草、树木、楼台、殿阁，亦随机现。总以离苦得乐，转危为安为事。汝若明白此一段文，断不问是男是女。以世人未看佛经，见菩萨像微妙庄严，以塑画雕刻者无超格妙手，便似女相。世人遂认为女身。而菩萨一切随缘，以世人心中，菩萨为女身，故于梦中所现，多为老太婆身。以众生善根浅薄，不能见菩萨微妙庄严之法相，故只随彼之机而现耳。佛法中无一书名卷者。凡种种宝卷，皆外道借佛法中一事而瞎造者，以诱惑无知之人。其所说总以炼丹运气为本，以三教同源为靠山。瞎拉儒、佛、道教经书中话，挽正作邪，以证明彼炼丹运气之道，为无上最尊。凡入此道者，虽有好心，皆是糊涂人。使具真正知见，当远离之不暇。况拜彼为师，而从之修学乎？</p>
<p class="bodyContent">汝引《弥陀经》上话，乃经上绝无之话。或是要充通家，实是通而不通之下劣胆大人。所注之文，彼绝不知小三灾、大三灾之所以，遂把火水风三灾混而为一，乱说一套。劫者，梵语劫簸，此云时分。时之长者名为劫。一大劫，天地一成坏。如现在名为住劫，以一大劫有四中劫，即成、住、坏、空。成、坏、空三劫，与住劫长短同，均无人。住劫有二十增减小劫。二十增减劫尽，则大地起火，以至初禅天，通皆成火。经二十<a id="page347"></a>
 增减劫之久，方坏完。又空二十增减劫之久，方渐渐成。又经二十增减劫之久，方入住劫。有人及一切众生矣。此三中劫，善人或生二禅天，或生他方世界。恶人则生他方世界三恶道中受罪。世界如是火烧七次，至第八次，则成水灾。直淹至二禅，如水消盐，一无所有。水灾经二十增减劫之时，方坏尽。又空如许时，而成而住。凡七次火灾后，第八次即是水灾。七次水灾后，又七次火灾，即是风灾。风灾则坏至三禅天，吹得一无所有。共有七八五十六次火，七次水，一次风，此乃火水风三灾也。彼将三灾认做一个，瞎说胡说。此话汝还不明白，且一心念佛，勿以胡说巴道的话为是即已。此世界成后，善人恶人，又复来此。譬如人家，屋坏，人全搬出，屋成之后，又复搬回。他方世界坏时成时，亦如此方之移来移去。</p>
<p class="bodyContent">《高王经》，大藏所无。然诵之颇有灵感。以其中多有佛菩萨名号故，此经于隋唐以前就有。而宏法之人，亦不劝人念，亦不阻人念，随在家俗人之意而为之。《度劫尊经》对《心经》，又有《心经》中卷下卷。《心经》中卷有二种，皆外道伪造者。</p>
<p class="bodyContent">皈依者，皈依佛法僧三宝。以期依教修持，了生脱死，不止如世间拜师而已。然世人拜师，读书，或学手艺，下至剃头修脚，也须三拜九叩。汝函祈皈依，且问许多话，又要几种书，不但不用顶礼，并合掌也不用。如此祈人开示，也太无理。况要皈依，则皈依一事，不值半文，成一无可尊重之事矣。行人问路，尚须拱手点头。汝皈依请开示要书，只以敬上了之。若无此三事，不知又若何傲慢也。光依佛普度众生之心开示汝，依维持法道之义拒绝汝。否则光便是自轻佛法，亦令汝轻慢佛法，故将汝之过处说破。汝必欲皈依，当向常熟寺中求之。光老矣，无目力精神应酬也。以后切勿来信，来决不复。</p>
<p class="bodyContent">寺中皈依，若升座说，则未升座前，客堂顶礼知客师，方丈顶礼和尚。和尚上座，跪拜要经一小时多。下座，送和尚到方丈，又顶礼。又顶礼站班各师及知客师。汝函祈皈依，顶礼之字，都不肯写，太把皈依三<a id="page348"></a>
 宝事看得轻了。光若不说，光亦罪过，故再说之。</p>
<p class="bodyContent">丁丑八月十二日</p>
<p class="bodyContent">复智章居士书</p>
<p class="bodyContent">众生心性，与佛无二。佛则究竟断尽烦惑，故能得大受用，法法头头，悉皆自在。众生则全体在迷，反以佛性功德之力，以作起惑造业之本，可不哀哉？纵有晓了此义，意欲背尘合觉，志心念佛者，但以熟处太熟，生处太生，故亦不易与佛相应也。若患难临身，果能一念投诚，无不立蒙感应者。以苦恼逼迫，一心求救，其余一切情见，概不现前。故其感应之妙，有不可思议者。世间诸法，了无定相，祸福互相倚伏，损益惟人自召。善得益者，无往而非益。甘受损者，无往而非损。汝果能常将遇难将终念佛之念，存之于心。则决定可以于此身报终之时，俯谢娑婆，高登极乐。为弥陀之弟子，作海会之良朋矣。愿吾徒智章常存战兢惕厉之心。以期不负弥陀世尊现身救苦之一番大慈悲恩。则幸甚幸甚。</p>
<p class="bodyContent">戊辰八月</p>
<p class="bodyContent">复李慧实居士书一</p>
<p class="bodyContent">汝之性情，每好作无谓之话说。汝家不充裕，兼有老亲，何得云欲觅清净处所，而一心办道乎？且汝在电局，若看经参禅，人事繁剧，则诚难用功。若云念佛，但恐汝不发真心。若真发了生死心，则人多也不至有妨。以念佛只一句，纵然打差，音岔，亦打不掉。倘汝心不讨厌，则固无甚障碍。汝心若生厌，则便一刻难过矣。不能舍家觅静处念佛，何得请我决断，岂非以此为戏乎？汝果能劝老亲，劝妻子，同修净业。岂不<a id="page349"></a>
 如汝独住静处念佛乎？又人情应酬，汝果以修行从减从略，人必不至见怪。或迫不得已，略为应酬，可省即省，有何不可？居尘学道，若修别种法门，则诚难得益。若修念佛，则实为稳当之极。但以汝之无事生事之妄想太多。勿道未得静处难得益，即得静处亦难得益。汝何苦以有用之精神，用之于无益之话说计较，而自扰扰人乎？当力戒此病，随分用功，详看《文钞》，自可一切处，皆自在安乐矣。</p>
<p class="bodyContent">四月初八</p>
<p class="bodyContent">复李慧实居士书二</p>
<p class="bodyContent">汝之性情，专门在不关切要处讲究。譬如好古董者，满室古董，也有价真贵者，也有不值一二文，而自以为贵莫能酬价者。平时有客人来，引之一观，固可邀其赏鉴。由兹心存矜夸，谓天下贵宝皆归我手。及至祸患临头，此种宝器，适足以加祸丧身，了无一文之益。汝之所研究而请问者，与此了无有异。今幸得一警策，急欲以了生死为事。而度亲之心，付之往生得忍后。何不于此时间，与父母妻子说其生死轮回之苦，食肉杀生之祸。俾二老与妻子同念佛名，同生佛国乎？汝果真实发志诚心，于佛前代二老忏悔。虽不相信，亦当相信。诚之所至，金石尚开，而况爱子之二老乎？果能将从前瞎讲究之习气，抛撇净尽，则必可得大利益。否则便与玩古董者，了无异致。得种远因，固是幸事。尚有妄谈佛法之罪，亦非小可。念佛一法，一切人皆当修，一切人皆能修，何不于此时婉劝二老乎？汝作此说，知汝看《文钞》，尚是骑走马观灯之看法，绝未详审所说之事。祈于《文钞》、《安士书》，全身靠倒。《寿康宝鉴》，虽或自尚无关紧要，当为传家宝。又须对一切年轻人说其利害。对一切年老人令依此以诫子孙。以此自行，以此化他。仗此功德，必能令老亲及与妻子<a id="page350"></a>
 同出苦海矣。</p>
<p class="bodyContent">今为汝取法名为慧实。谓以智慧用于实事实理，不复东牵西拉，及但取口解脱，了无实益等。汝详看《文钞》，自不至现以二老置之度外，以期于往生得忍后度也。光于闰月往上海。三月恐尚在上海。普陀不来，可以即勿来。若必欲来，宜到上海陈家浜太平寺一问，或在此，或往他处，均可悉知。光甚欲人都念佛往生西方，所以有此一上络索也。</p>
<p class="bodyContent">复李慧实居士书三</p>
<p class="bodyContent">去冬初则校书，至腊月廿一又卧病旬余，现已复原，故了汝愿心，为作一序。至于用原字及用照片，皆属求名以取辱之道，为光所痛恨者。祈千万勿效近世浮华之俗套。大家从实行俭朴，专志修持为事，则有大益矣。民国九年有数弟子于上海排印《文钞》，十年正月出书，系二本之《文钞》。即以照片小传请。光谓如此，则并《文钞》亦决不许印，遂止。汝不知此事，故为汝说，以免汝转求照片而妄印之。光纵不能挽回近世虚浮奢靡之恶派，决不肯随波逐浪以效彼之所为耳。序文四百余字，作一页排之。功德人名后，回向偈，但用《华严经》成文：“愿将以此胜功德，回向法界诸有情，普愿沉溺诸众生，速往无量光佛刹。”即已，固不须另作也。</p>
<p class="bodyContent">复王诚中居士书</p>
<p class="bodyContent">接手书，备悉。光乃无常识之一粥饭劣僧耳。年近七十，一无建树。阁下谬认为善知识，已大误矣。而且又欲皈依，是欲学愚夫愚妇之本领者。既学愚夫愚妇之本领，则大通家之本领，断无希望矣。若不以为误，不妨以误为准。今为汝取法名为慧中。谓其以智慧诚于中，必能以智<a id="page351"></a>
 慧达于外。使一切有缘，同依诚中达外之旨，修持净业，自利利他也。</p>
<p class="bodyContent">今日之世，以兴佛法，不患不知高深玄妙之理性，患不知因果报应，及家庭教育，而实行其所当行耳。果能一切人皆实行其所当行者，则天下太平，人民安乐，佛日增辉，法轮常转矣。是以光每为一切人说，必须敦笃伦常，恪尽己分。闲邪存诚，克己复礼。诸恶莫作，众善奉行。戒杀茹素，信愿念佛，决志求生西方极乐世界。以此自行，以此化他。内而父母兄弟妻子，外而亲戚乡党朋友。俾彼同修净业，庶可谓之真佛弟子。能如是则生为圣贤之徒，没登极乐之邦。世出世间之利益，悉于此得之矣。此愚夫愚妇所能为者，并非有高深玄妙，不能企及之处。惜人多所求在彼而不在此，故难得其真实利益也。所言照料林事，不能专修，深恐难得一心。未得往生或难如愿者。须知菩萨行道，以利人为先。净土之法门，以信愿为导。有真信切愿，虽未得一心，亦可往生。无真信切愿，纵已得一心，亦难往生。宗门人念佛，多不讲信愿，则仍属自力难蒙佛力。以其彼既不感，佛难垂应，此一著要紧之极，故为道破但肯以光所说以上之事，实力行去。则与《观经》净业正因相应，与佛本愿相应。固不必疑豫其难得往生也。</p>
<p class="bodyContent">现今世道人心，坏至其极。凡入林念佛者，必须令其提倡因果报应，及家庭教育。而家庭教育，尤须注重因果报应，又须注重教女。如是则以后之贤人蔚起，坏坯灭绝，或有希望。否则所学皆机械变诈。机械变诈，愈精愈妙。天灾人祸，愈烈愈酷矣。正本清源之道，即在此平常无奇之中。</p>
<p class="bodyContent">九月十一日<a id="page352"></a>
</p>
<p class="bodyContent">复卓智立居士书一</p>
<p class="bodyContent">念佛一法，唯死得下狂妄知见者，方能得益。任凭智同圣人，当悉置之度外。将此一句佛号，当做本命元辰，誓求往生。纵令以死见逼，令其改辙，亦不可得。如此方才算是聪明人，方才能得实益。否则由多知多见，不能决疑。反不如老实头一无知识者，为易得益也。</p>
<p class="bodyContent">皈依之名甚易得，皈依之实极难修。须持不杀生，不偷盗，不邪淫，不妄语，不饮酒之五戒。并须去心中幻现之贪瞋痴。修性中本具之戒定慧。诸恶莫作，众善奉行。信愿念佛，求生西方。上劝慈亲，中劝兄弟，下劝妻子仆婢，同修此道。如此，则是自利利人，己立立人之道，常行于日用伦常中也。其功德利益，何可称量？</p>
<p class="bodyContent">极乐世界，不但佛之光明无量。即树网池台，各有光明。言昼夜者，略明时分。何可以此间日光已落，黑暗无观者为夜乎。不观《无量寿经》以鸟栖花合为夜乎？然彼世界，与此世界，天渊悬殊。所有指陈，特借此间之事，而形容之耳。实则妙不可言。何可呆板执此间之事境确论哉。生彼国者，常念三宝。彼虽已是僧，犹有上位之僧，如十住、十行、十回向、十地、等觉。岂无俗，便不可立僧之名耶？僧者，和合为义。心与理和，心与道合，两无差别，故名为僧。又清净为义。贪瞋痴等杂念妄相，了不可得。戒定慧等功德利益，具足圆满。是名真清净僧。《华严经·十地品》，地地皆不离念佛、念法、念僧。况初生彼土之人乎哉？</p>
<p class="bodyContent">舌耕一事，善用心者，可以继往圣，开来学，不据位而行政，不居功而治国，岂可以厌情当之。宜唯日孳孳，死而后已，方可不愧舌耕二字。今之舌耕者，多皆诱彼少年，作狂妄之流。至于格、致、诚、正、修、齐、治，平之大经大法，皆置之不论。以故世道人心，日下一日，莫之挽回也。倘能秉淑世牖民之心，以为教员。化其同事及与学生。则其功德，何<a id="page353"></a>
 有涯涘？</p>
<p class="bodyContent">《易·蒙卦·象辞》曰：“蒙以养正，圣功也。”其塾宜名正蒙。蒙然得养以正，则可直入圣贤之域。然敩学半，汝能念终始典于学，厥德修罔觉。即是自利利他，己立立人之道。岂徒令彼幼学，得其正哉？</p>
<p class="bodyContent">教授生徒，世间第一行教化事。倘将来学者，作吾子吾弟观。则其利益大矣。至于因果报应，乃世出世间圣人平治天下度脱众生之大权。何止下愚者，藉此格其非心？大圣大贤，无不由此而成圣成贤。特以世儒不知道本，欲与佛教分途异道，遂致伏其乱天下之萌于扶竖名教之中而不自知。尚嚣嚣然以此自鸣其高。岂不令具正知正见者，深生怜悯乎哉？汝能撤破藩篱，足征宿有善根。然须战兢惕厉于视听言动之间。庶可内省不疚，人皆景从。若日说因果报应，与生徒讲《感应篇》、《阴骘文》、《觉世经》。而所作所为，皆与三者相反，则成登场优人，只供台下人一时悦眼娱耳而已。优人只得优人之值，断无生前没后之真利益也。愿汝深体吾言，则儒佛之心法，及究竟之实益，岂必令前人独得，而汝或不得者哉？</p>
<p class="bodyContent">心净则能生净土。是以念佛之人，必须诸恶莫作，众善奉行。世间人果真有信愿，皆可往生，何况圣人？不修身而念佛，亦有利益。于决定往生，则百千万中难得一个。雄俊，惟恭，乃其幸也。所撰两句，是而未切。宜云：“智断烦情超苦海，立坚信愿入莲池。”则确切。于用功法则，皆指出矣。烦即烦恼，乃通指。情则专指淫欲。</p>
<p class="bodyContent">医肯以济世利人为心，则其利大矣。而医只能医病，不能医业与命。倘再以因果报应，及念佛消业开示人。人必易从，则即医而宏法矣。</p>
<p class="bodyContent">天下事无定，而理有定。理者事之贞干，事者理之表发。君子处世立身，守经达权，斯为得之。否则必至于违理而徇人，其失大矣。故君子曰：“可与共学，未可与适道；可与适道，未可与立；可与立，未可与权。”权者，因时制宜之谓。乃守其常理，而复加变通其法，令其合宜耳。若反<a id="page354"></a>
 经，则全体已失，何能合道？则其权，便为非理之权矣。佛法贯通世间，于修齐治平，无一毫隔碍。惜世人不察，每执一端而论。便令无知者，因之生罪咎耳。汝之所言，仍未详其所以。故以布施之极则，为以身灭法。此事理，已于《文钞》中略发明之，不可一概而论。《文钞》对治烦恼篇中，有住持法道之凡夫，有唯了自心之菩萨。各有所宗，不可混滥而论。如太公负戟从征，夷、齐叩马而谏，二者各行其道。虽圣人亦不能以此为得，彼为失也。祈详细看书，具此才思，自当有得。然尤重在于念佛也。</p>
<p class="bodyContent">复卓智立居士书二</p>
<p class="bodyContent">接来书，知又得贤嗣，不胜欣慰。汝看《安士书》，何不见扬州开南货，坏良心，得二孙，其子誓改父之行为，而二子同死之事。何不见《文钞》中有四因之文乎？何不见报通三世之理乎？念佛人死子，则咎在念佛，不念佛人绝不死子乎？须知遇灾而惧，侧身修行，乃超凡入圣之大因缘。若一不顺心，便生怨尤，乃永堕三途恶道大因缘。汝读书明理，于此事觉得难为情，是执德不弘，信道不笃，仍与不闻佛法之人见识无异。幸得令子，赐自佛天。倘永不得，汝将从此遂不生信心乎？君子于世，以身率物。若于事理不明，便随愚情所转，尚得谓之为闻道人乎？</p>
<p class="bodyContent">复卓智立居士书三</p>
<p class="bodyContent">接手书，知某某夭殇，不禁长叹。观汝前之所说，似未通道理之知见。后之所说，颇合不怨不尤，自省自艾之道。祸福无定，损益在人。善得益者，无往而非益。甘受损者，无往而非损。过去诸佛，皆以苦境为师。以致断尽烦惑，成无上道。汝果能如俞净意，袁了凡，改过修持。<a id="page355"></a>
 岂但贤子复锡自佛天，当必亲身直入圣域矣。至于教书，说因果报应之事理，则不妨。若说念佛修持，须择其有智识知好歹者，庶不致众议纷纷。然必须先自发露自己修持之未至，故屡蒙不如意之警策，实为立身行道之一大因缘。倘事事顺心，或至骄慢放逸，不加修持。彼世之成家立业者，多由贫苦。倾家荡产者，悉属富乐。乃殷鉴也。</p>
<p class="bodyContent">人生世间，当各尽其分。祸福苦乐，虽由宿业主持，然努力修持，则业便随之而转。宿世之业，当得恶报者，或不受恶报。若修持功深，则反受善报矣。倘或任意放纵，作诸恶事，则宿世之善报未受，今世恶报已临矣。心能造业，心能转业，惟在当人自主。天地鬼神，只主其赏罚之权，不能主转移之权。转移之权，操之在我。既知在我，但知希圣希贤，学佛学祖。圣贤佛祖，岂拒人哉？涉世宜含厚，立身宜严肃，庶不至为邪教所忌，并所惑也。毫厘一差，天渊悬隔。未开眼人，敢藉口于超格大士乎？</p>
<p class="bodyContent">念佛一法，无求不应。非止祈雨祈病有灵也。</p>
<p class="bodyContent">人各有所应尽之分，当知素位而行，乃君子之本分。若超分而行，非出格大丈夫，决定不能得真利益。何也？以彼不能尽分于易处，何能尽分于难处？出家一事，语其易则易于反掌。但穿一件大领，就是和尚。而此种混光阴、败佛门之和尚，多半将来在三途中过活。欲得为人，恐万中亦难得一二。若要做顶天履地，上弘下化之和尚，则难于登天矣。汝尚不能于家庭父母妻子具足时，思立一为人子为人夫为人父之程度，何能出家即证果，而普度怨亲耶？只缘汝当做一出家，则百事不挂怀，不知出家之事，比在家更多。汝欲清闲自在，逍遥快乐，则决不能做好僧。以弃舍父母妻子，则成大罪矣。光是出家僧，深知其利弊，故为汝详言之。若遇爱收徒弟之坏和尚，则便骗汝为他作徒弟，你就拉倒了也。且安本分修净土法门，令汝父母妻子同作莲邦眷属，则其利大矣。</p>
<p class="bodyContent">一句佛号，包括一大藏教，罄无不尽。修净业者，有专修圆修种种不<a id="page356"></a>
 同。譬如顺水扬帆，则更为易到。亦如吃饭，但吃一饭，亦可充饥。兼具各蔬，亦非不可。能专念佛，不持咒，则可。若专念佛，破持咒，则不可。况《往生咒》，系净土法门之助行乎？</p>
<p class="bodyContent">《金刚经》中每云：若有善男信女，受持此经，乃至四句偈等。是说善男信女持经，或一卷半卷，乃至最少四句三句二句一句耳。以先说受持此经。然后说乃至，然后说等。若单说偈，则当云受持此经中某四句偈，不应前说受持此经，乃至后，又说等。乃至者，超略之词。等字，是举例之词。世人不知经中诠义究竟，即为一偈，非专指同诗者之偈也。《文钞》中《金刚经浅说序》、《金刚经次诂序》，皆说过。汝何竟不知，而复问我乎？世人不善会经文，便死执为偈。然则全经皆无功德，唯偈才有功德乎？睁著眼说梦话者，不知有几多，可哀也已！色见声求四句，令人悟法身实相之理。岂令人废修持种种之法门乎？《经》前不云乎：“菩萨不住色布施，不住声香味触法布施。”布施乃举例，六度万行，皆以不住色声等行，非独一布施而已。乃令布施而不住著于色声等，并不住著于布施而行布施。非令人不行布施，为不住也。邪见人不知此之深意，一闻破执之语，便弃实行，可不哀哉？</p>
<p class="bodyContent">菩萨像，微妙庄严，不易塑画。每有似是女相，乃系凡夫不能形容其妙之故。汝认做女，真成不知佛法人之说话矣。吾人之心，与菩萨之心同一体性。吾人由迷悖故，仗此心性，起惑造业，受诸苦恼。若知即此起贪瞋痴之心，即是菩萨圆证戒定慧之心。则起心动念，何一非菩萨显神通说妙法乎？</p>
<p class="bodyContent">外道各剽窃佛经中之义，而自立为宗。如取乳投水中，或取乳投毒中，既已投水中毒中矣，何得可说是佛教之一宗乎？其不知邪正之糊涂汉耳，何问是正见否？真念佛人，专一念佛，成佛尚有余裕。修行固以专一为贵也。真念佛人兼念观音，亦可为念佛之助。何以故？佛度众生，尚须观音相辅而行。况吾人上求下化，兼念观音，岂有不可之理乎？汝所<a id="page357"></a>
 问者，皆是见理不明，故成担板之见。只见一边，不知尚有那一边也。</p>
<p class="bodyContent">现今之世道，乃患难世道，观世音菩萨大慈大悲，寻声救苦，宜于念佛外，兼念观音。果能至诚恳切，自可蒙恩覆被。</p>
<p class="bodyContent">八字一事，何可代造？有求造者，当以因果宿缘开导。如其不听，只可推脱。断不可看情面而误人一生也。</p>
<p class="bodyContent">佛弟子自既戒杀，何可为人买而送之，而令其杀乎？如其自己尊长所逼，亦宜设法劝谕，令其勿杀，以市现物。何得便谓为无法可设乎？须知人子之道，当预为陈其杀生之祸害，俾亲减除杀业。即不然，亦当恳其勿亲杀。庶不至令亲与己之杀业，结而不可解释也。是宜平时于三宝前，代父母忏悔。果真诚挚，自无有不感格者。</p>
<p class="bodyContent">悬崖撒手，乃宗门中语，意取直下彻底亲见耳。凡宗门中语，概勿理会。以意在言外，非汝所堪。又须自己参究，而始得悟。知识只教其参究之法则，不说其语之义意。以说则不能开悟矣。此事勿道不能悟，即能悟亦难了生死，以仗自力故也。若不知妄说，则其罪极大，名为妄谈般若，报在地狱。以其能坏乱佛法，疑误众生故也。切戒切戒！</p>
<p class="bodyContent">闻雷而惧，的系宿生有恶因，今生少培德。今宜以畏雷之心，兢兢业业，日励修持。则此之恶因，又成善本。损益由人自取，祸福无不自己求之者。但一心念佛，诸恶莫作，众善奉行，往生西方，决定成佛，则离一切怖畏矣。否则怕亦不是，不怕亦不是。彼穷凶极恶者，有何所怕？然彼一气不来之怕，特彼自知耳。以故活阎君，活小鬼，世常有之。皆欲令彼一切不怕者之怕景象耳。</p>
<p class="bodyContent">知有所不能，而竭力勉其所能，则为菩萨大慈大悲心行。知有所不能，而概不戒，则成地狱种子矣。邪见人每以有所不能者阻人，谓人之一吸，即有无数细虫入其腹中，皆为杀生，皆为食肉，汝何能不杀不食？此正如通身埋没于圊厕，亦欲拉人入中。人不肯依，曰：“汝以我为臭，汝身上常有蝇子、蚊子、虱子、蚤子、屙屎、屙尿，还不是在圊厕中？还说<a id="page358"></a>
 我臭乎？”此种知见，皆属邪见，皆生于聪明人，可畏哉！</p>
<p class="bodyContent">念佛不分圣凡。圣指三乘：即声闻、缘觉、菩萨。凡指六道：即天、人、阿修罗、畜生、饿鬼、地狱。但天以乐故，不能念者多。三途以苦故，不能念者更多。修罗以瞋故，亦不能念。惟人最易念。而富贵之人，便被富贵所迷。聪明人，以聪明迷。愚痴人，以愚痴迷。芸芸众生，能念佛者，有几人哉。既知此义，当勇猛修持，勿致欲念而不能念，则不负此生此遇矣。</p>
<p class="bodyContent">牛皮为鼓，非特为作鼓始杀。以此间号众，皆以钟鼓，亦随俗耳。须知牛被人杀，取其皮以为鼓，于作佛事时击之，于本牛有大利益。五台山之人皮鼓，乃一僧亏空常住钱财，置私产。死而为牛，即耕其田。至牛死，托梦于徒。令剥皮蒙鼓，送于文殊寺，上书其名与事，令作佛事击之，则其业可以速消。否则虽其田变沧海，业尚莫能消灭也。见《清凉山志》。丝绸制幡，亦可类推。然佛制不许用丝，而后世用之，其功过当在至诚与徒设上，分轻重。如古人绣佛绣经，每于针下得舍利，可知绣佛绣经之功大，用丝绸之过小也。绣佛绣经，决非在布上绣。今人肆无忌惮，一令戒杀，便以充类至尽之事来阻。其话虽有理，其心实欲人任人杀生，不须忌避耳。哀哉！</p>
<p class="bodyContent">见人杀生，能救则救。否则发大慈大悲心念，以期杀生者，并所杀之生，各各消除业障，增长善根。而所杀之生，即从此往生西方，了生脱死。岂可不依佛意，妄生瞋自瞋他之烦恼，而通宵不寐也？不观周安士先生见一切神祠，及一切畜生，皆劝发菩提心，令求生西方乎？此系依佛言教，非彼自立。纵彼不领会，而我之悲心已诚挚恳切矣。此实助成净业之大宗也。</p>
<p class="bodyContent">念佛人遇伤风感冒等，不妨求医。遇怨业病，只可至心念佛及大士。果十分至诚，无不业消病愈者。鬼祟属邪，能至心念佛，以佛感，神当避之远方。《普门品》念菩萨者，满世界恶鬼，尚不敢以恶眼视之，况<a id="page359"></a>
 复加害。汝未见否？唯心净土，自性弥陀，当处即是，无往无生，此理甚深，非法身大士，不能领会契证。然法身大士亦不废事修。所谓以深信愿，持佛名号，求生西方。彼则唯论理体，此则理事双融。故为上圣下凡，同修之道。平生专精一志，则临终蒙佛接引，弹指即生。智者大师谓临终在定之心，即净土受生之际者，此也。然佛菩萨天地鬼神，欲令人世咸知此事，故每每有死而复生者，见其作恶者受罪，为善者或生人间富贵处，或生天上，念佛者或生西方等。此系权法，企世知念佛往生，实有其事。并非念佛之人，一一皆经到阴间，由阎君审明，方送其往生也。汝只知念佛之正理，不知天地教人之权巧方便。详看光《护法录序》，可知天地教人之大慈悲心矣汝谓赵孟之所贵，赵孟能贱之，此语不当。何也？念佛乃自修其德，德堪往生。非无德徒仗天帝阎君等令送之力以往生也。若无德，纵送亦不能往生。即天帝阎君等，自己尚不能得，何况他人？其判令往生，如吏部依帝命而放官耳，非己力也。且己之官，己亦不能自主，况他人乎？至谓假净土，则不成话矣。以汝未知权法，但据常理，故疑此为伪托。实则天地鬼神权设，非记录者之伪托也。以知净土正义者少，故欲人念佛，于有入冥者，特现此以坚其信向耳。</p>
<p class="bodyContent">复卓智立居士书四</p>
<p class="bodyContent">接手书，备悉。汝所附问之事，实为贵地沐佛法之渐。以贵地人以橘为出产，倘能以至诚心持《大悲咒》，咒净水一百八遍。然后持此水向橘树洒之。随行随念咒随洒。其虫纵有，决不至太甚。倘极其恭敬至诚，当可不生。如不会《大悲咒》，念《准提咒》，或《往生咒》，或《心经》，皆可。即全不会，但至诚念南无大慈大悲救苦救难观世音菩萨一万声预先供净水一碗，念毕向树洒之去。时随行随念，至树处随行随念<a id="page360"></a>
 随洒。倘肯日日常念，或在树林周围念，其树必定茂盛繁实。世间人不知道，唯知利。果能依此，不生虫，多结果实，则人皆肯念矣。若有虫，则难令不捕。须令其不生，乃根本解决法。生而不捕，断做不到。凡事顺人情则易从。逆人情则不从。汝先作此法，倘真灵，然后以此劝其一乡，则一乡便可通沐佛化。至于宣讲，甚好。然须有有工夫之人。若事务烦剧，何暇宣讲。欲化导一乡，宜先从此事起。所谓法不孤起，必有因缘，方能发起也。凡修行人，必要心地好。心地好，再加以恭敬至诚，断无不灵者。心地不好，又不恭敬，既无有感，何能得应？此事理所必然者，祈慧察是幸。若常念，不必并“大慈大悲救苦救难”念，但念“南无观世音菩萨”即已。凡怨业病，医不能治者，及犯鬼犯狐，念之即可解消遣散。凡刀兵、水火、恶兽、恶人等危险，若至诚念之，即有大转折。若心不至诚，兼有疑惑不信之心，及心存恶念，欲成就恶事者，则无效验。汝果能真实如是行，如是化导，则汝乡便可家家观世音，人人弥陀佛，为佛乡矣。</p>
<p class="bodyContent">善知识出世，乃一切众生之善业所感。大家俱造恶业，故善知识不复多见。当宋时圆通本禅师会下，有二百个大彻大悟的门人，余则百数十及数十个者多多。今则求一二大彻大悟者，而不可得。若光者，何足数也？以光为知识，则法门无人矣。</p>
<p class="bodyContent">大士虽以寻声救苦为怀，而众生不生信仰，则不能感应道交。譬如杲日当空，若处覆盆之下，则不蒙其照。求大士之心，即具有仰观揭盆之事，何得不蒙其照？鬼神有邪有正，邪鬼神，则真妖以求人敬者。正鬼神，则护国佑民之善神。若求大士，固不须求鬼神。如得其王，民自顺从耳。又鬼神于小灾或能救，于定业则不能救。若大士则大、小、定、不定通能救，唯视其人之诚与否也。竭诚方获实益，持经利益随心二论，汝未见否？佛不救人人自救，汝此言出于疑心。汝若真悟此理，则念大士念佛，虽大士与佛止之，不可得也。虽是众生自度，非仗大士与佛为增上缘，则不能也。知此理，纵令谛闲法师病不愈，亦不疑大士有所不及。而谛<a id="page361"></a>
 师是年七月即讲经，汝未之闻乎？</p>
<p class="bodyContent">大丈夫生于世间，凡所论说，据理直陈。外道谤佛之书甚多，何能通毁，须明其是非。亦不可学乡愚，唯求人称其愚谨。如或势有不便，但可缄默。断不可是亦好，不是亦好。是言好则有功德，不是言好则有罪过。一语误人，或致累生不能消其业报，可妄学求人欢喜乎？如绝无所益之书，当以烧之为妙。而势所不能，亦当令同人咸知其弊，斯为得之。</p>
<p class="bodyContent">宴客之用酒，亦可从减。何以故？以酒为罪媒。凡诸不如法事，皆由酒为助发。凡诸有利益事，皆由酒而破坏。禹恶旨酒，儒教已然。况自己欲挽颓俗，以身为范乎。祈于朋辈、生徒、乡党、知识间，皆谆谆以因果报应，生死轮回，及信愿念佛，求生西方为劝。倘有一二相信，如火之始燃，泉之始达。将来必可大遏恶习，大开善风。况自己果出于真诚，断不止一二人耳。</p>
<p class="bodyContent">汝所说者，颇有理。但须躬行实践，人方服从。否则只是场面做作，有如优伶演剧，苦乐悲欢，皆非从心中发。人亦多分以假装视之，故无所感触于衷也。现今兵戈连绵，宜专精致志念佛及观音。并以劝家人及一切有缘。念佛宜六字。四字亦可。如初念则六字，念至半，或将止，则念四字。若始终不念南无，便为慢易。经中凡有称佛名处，无不皆有南无，何得自立章程？此条系答代俞觉鲜居士之问。</p>
<p class="bodyContent">复愚僧居士书</p>
<p class="bodyContent">回向者，以己所修念诵种种各功德，若任所作，则随得各种之人天福报。今将所作功德得人天福报之因，回转归向于往生西方极乐世界，以作超凡入圣，了生脱死，以至将来究竟成佛之果。不使直得人天之福<a id="page362"></a>
 而已。用一“回”字，便见其有决定不随世情之意。用一“向”字，便见其有决定冀望出世之方。所谓回因向果，回事向理，回自向他也。所作功德，人天因也。回而向涅槃之果。所作功德，生灭事也，回而向不生不灭之实相妙理。所作功德，原属自行。回而向法界一切众生。即发愿立誓，决定所趋之名词耳。有三种义：一，回向真如实际，心心契合。此即回事向理之义。二，回向佛果菩提，念念圆满。此即回因向果之义。三，回向法界众生，同生净土。此即回自向他之义。回向之义，大矣哉。回向之法虽不一，然必以回向净土，为唯一不二之最妙法。以其余大愿，不生净土，每难成就。若生净土，无愿不成。以此之故，凡一切所作功德，即别有所期，亦必须又复回向净土也。</p>
<p class="bodyContent">复周智茂居士书一</p>
<p class="bodyContent">观汝十一月十六来书，殊多浮词。师弟之间，何可用此套话乎？今人体质多单弱，不得妄效古人。人每每以好名而过为苦行，则反为于道于身，皆无所益。佛法真益，要在至诚中得。非做一场面，即能了事也。光老矣，精神日减，应酬日多。今于二月下旬，即往上海，料理印书事。六月仍回山过夏，七月即下山，去上海结束印事，则不回山矣。八九月当往天南地北，人所不知之地，以终此余年，专修净业。免终日为人忙，自己大事反误了。祈以此意与一切相识者说之，免得误事。修行之人，必须质直无伪真实做去，方为实行。故古人云：“少实胜多虚，大巧不如拙。”余详《文钞》，此不备书。</p>
<p class="bodyContent">己巳年正月十一灯下</p>
<p class="bodyContent">《文钞》中《戒烟方》，加烟尚欠周详。当云按瘾大小，加十程之一。如日吃一两，即加一钱。若吃五钱，即加五分。则瘾小者，不致多费<a id="page363"></a>
 矣。又此方善治气疼。一河南女人避乱至上海，来皈依，言自十六岁得气疼，诸医莫治，日发二三次，疼得要命，今已五六十岁矣。光令彼念观音圣号。因令以此方熬膏服之。彼不吃烟，但只用药。彼熬一料，第一天服之，即不发矣。不止十日，身体面色，悉皆强壮，特来致谢。祈与一切气疼者说之。</p>
<p class="bodyContent">复周智茂居士书二</p>
<p class="bodyContent">接手书，知生净信心，欲皈依佛法。然皈依佛法，必须诸恶莫作，众善奉行。力敦伦常，恪尽己分。生信发愿，念佛求生西方，并须戒杀护生吃素。如不能净素、亦当以不贪食为是、更须持六斋、或十斋、否则便与佛相背矣。今为汝取法名为智茂。以心性如木，由烦恼障蔽，故心性不能显现，如木枯槁。既有智慧，则烦恼不生，而心性之木，自然茂盛也。所言五戒，且自考心。如能受而不犯，则向化三问其佛前受之规矩。彼当告汝，光不备书。既皈依佛法，当熟读文钞，依之而行。自不至受庸人所误，致求来生福报，及外道炼丹运气，以求成仙等。汝果能领会得文钞义，纵百千庸僧外道，亦不能摇动汝心。且勿谓此系光所说，恐不足依据。须知光乃取佛菩萨祖师善知识之意而说。非光自出心裁妄说也。</p>
<p class="bodyContent">复周智茂居士书三</p>
<p class="bodyContent">接来书，知汝心高如天，志劣如地。口虽云依光所说，实则全依自己偏见。净土法门，唯信为本。信得极，五逆十恶皆能往生。信不及，通宗通教未曾断惑者，皆无其分。汝既不能通宗通教，断惑证真，仗自力以了生死。又不信佛力不可思议，自性功德不可思议。若具真信切愿，念<a id="page364"></a>
 佛求生西方，无一人不得生者。净土法门，乃即生了生死之无上直捷圆顿法门。于此法门方向尚未知，便以好高务远之狂妄心，去研究《起信论》。《起信论》，实为学佛之纲要。然于劣根及初机人，亦难得益。即研得《起信论》通彻无疑，其用工尚须依念佛求生，方为稳当。况法相禅教之精微奥妙高深，而不可企及乎哉。汝心如此其高，乃不知分量之高其志。又谓根性劣弱，何望生西，但能不堕恶道，此堪自慰。不知不生西方，将来必堕恶道。此系违背佛教，及与光说。何可云始终奉行教诲，一心持念弥陀乎哉。今以汝之身，膺人之职业，又非上等资格。其所立之心与志，真令人可叹可笑。汝且息彼做大通家之狂妄心，专心研究净土法门中书。《文钞》与高邵麟徐女士书中备说随所开示，依之生信发愿。不以自己根器下劣，高推往生于度外。日常随动随静，将一句弥陀，当做本命元辰。其居心行事，须要与诸恶莫作，众善奉行之宗旨合。倘有余力，诸大乘经，不妨随意受持读诵。当以志心受持为本，且勿急欲洞彻其义理为事也。果能志诚之极，义理自会透彻。若先欲透彻，不从志诚持诵做，即透彻亦无实益，况决难透彻乎。法相禅教，毕生研究，也难得其旨归。即得，谁能不断惑业，了生脱死。欲断惑业了生死，恐梦也梦不著。汝于光文钞，尚未详阅。故其所说，高则冲于霄汉，卑则入乎沧溟。文钞中屡屡说所当看之书，及看经等法则。并法相禅教之难以得益处。以净土法门，仗佛慈力。其余法门，皆须己力。一为通途教理，如世之士人，由资格而为官。一为特别教理，如世之王子，一堕地即为一切臣宰所恭敬。无量寿经有单行本。又净土十四种经论中，具有净土三经一论。但无普贤行愿品一种耳。流通基金，纵欲增益，何可作募缘办法。有信心，有财力者，与之商量，俾其辅助。又经典甚多，汝心欲大开门庭，郑州有几个人请，但取普通人能看者请，以备购有大部普通人不看者，须预订转为代请，则省资本。亦不至请来不得售出，将钱占到不得受用耳。汝自谓来日无多，力实有限，光故作如此说。倘不以为然，仍依<a id="page365"></a>
 自己心相而行，则光亦不强。汝能做一个大通家，亦是佛门之幸。恐汝大通家做不到，净土法门又信不及，则两头落空。今生稍修点功德，来生必定生于富贵家。汝试细思之，富贵人有几个不造业的。今日之国运危岌，民不聊生，皆是一班无智慧修行人之来生福报所捣乱而成者。汝打甚么穷妄想，欲不堕恶道。不生西方，则一生不堕，二生不堕者便少也。</p>
<p class="bodyContent">复周智茂居士书四</p>
<p class="bodyContent">佛说经咒甚多，谁能一一遍持。古人择其要者，列为日课。早则楞严，大悲，十小咒，心经，念毕，则念佛若干声，回向净土。晚则弥陀经，大忏悔，蒙山，念佛，回向。今丛林皆图省工夫，早则只念楞严心经。晚则单日念弥陀经，蒙山。双日念大忏悔，蒙山。汝言禅门日诵，经咒甚夥者，不知乃朝暮课诵外之附录者。在家居士功课，亦可照禅门朝暮功课做，亦可随自意立。如早晚专念弥陀经，《往生咒》，念佛。或早则专念大悲咒，念佛。晚念弥陀经，《往生咒》，念佛。或有持《金刚经》者，亦可。然无论诵何经，持何咒。皆须念佛若干声回向。方合修净业之宗旨。汝之所说，乃见异思迁。虽是好心，实为心无定主。随境所转何经何咒，不称赞其功德殊胜。依汝知见，则看此经，必废彼经。持此咒，则废彼咒。以力不能兼顾，势必如此，是尚得名为明理真修之士乎。再推广言之，汝若遇参禅者，赞禅而破斥净土，必至随彼参禅。及他天台贤首慈恩秘密各宗，每遇一知识提倡，必至舍此修彼。不知汝是甚么根性，要做法法皆通之大通家。但以业深智浅，大通家做不到，并将仗佛慈力带业往生一法置度外。待到临命终时，不向镬汤炉炭里去，定向驴胎马腹里去。即幸而不失人身，以今生尚无正智，颇有修行之痴福。以兹享彼痴<a id="page366"></a>
 福，便造恶业，一气不来，直入三途。欲得知天地父母之名尚不能，况得知净土法门乎。汝看光文钞，作么生解。须知一句阿弥陀佛，持之及极，成佛尚有余。将谓念弥陀经念佛者，便不能灭定业乎。佛法如钱，在人善用。汝有钱则何事不可为。汝能专修一法，何求不得。岂区区持此咒，念此功德，不得其余功德乎。善体光言，自可一了百了。否则纵说的多，汝仍是心无定见。明镜之人，不知来历。吴伯生盖属游戏法门，务取谈柄以自雄者，乃□□一类人耳。真脩之士，断不如是。</p>
<p class="bodyContent">复周智茂居士书五</p>
<p class="bodyContent">但熟读《净土十要》，其修习法则，即可备知。仁山先生之观法，用不用皆可。以心若至诚，自能如在其上，如在其左右。心不至诚，则法乃空谈，非实行也。今人多多都是心高如天。即如化三，其父往外洋，其母其弟在苏。当此干戈扰攘，不脚踏实地，就事以顾养育，而欲入藏学院，拟备西行。不西行将不能了生死乎？现在苏、常已作战争地点，其兵劫尚不知若何结局。何暇谈及入藏学院，预备西行乎？祈详审，熟读《净土十要》及《文钞》，以立定信心。庶可得佛法之真实利益矣。</p>
<p class="bodyContent">复周智茂居士书六</p>
<p class="bodyContent">接手书，不胜感叹。凡夫在迷，信心不定，故有屡信屡退，屡修屡造之迹。亦由最初教者不得其道所致。使最初从浅近因果等起，便不至有此迷惑颠倒也。然已往之罪，虽极深重。但能志诚忏悔，改往修来。以正知见修习净业。自利利他而为志事。则罪障雾消，性天开朗。故经云，世间有二健儿。一者自不作罪。二者作已能悔。悔之一字，要从心起。<a id="page367"></a>
 心不真悔，说则无益。譬如读方而不服药，决无愈病之望。倘能依方服药，自可病愈身安矣。所患者，立志不坚，一暴十寒。则徒有虚名，毫无实益矣。今寄观音颂说明办法，随缘分送。发心与否，均无不可。非必欲令汝捐助也。又祈将惜阴居士之书，代为转致。</p>
<p class="bodyContent">复周智茂居士书七</p>
<p class="bodyContent">接汝书，并化三书，备悉。汝书所说，过于崖板。化三所说，过于宽廓。若资本有余，请的人多，则流通固当如是。今以无资本，而又无多大方通家请，则当照光前所说。凡净土经论著述，必通请。其余经论，拣常受持之经，亦为请之。至于部头大者，但存其名。有来问者，须与彼订妥交若干钱，再为购请。如此办法，绝不吃力。不至经、律、论请得许多，无人来请，将钱占到。久或生虫，以致折本。凡事不可崖板，相机而行。若如光所说，与汝与化三两不悖。而无流通有偏，及资本有亏之过。汝当依从，不可更张。</p>
<p class="bodyContent">至汝先说但求不堕恶道即已，此言千万不可萌于心，形于口与笔。若有此念，便不得往生。往生全仗决定信愿。存此念，即无决定求生之心，有决定不生之心，其害非小。净土宗旨已失，何能得净土真实利益？至于化三一心念佛，誓生极乐，能生不生，皆不作念，至不生亦善，即是远离疑虑之心，乃学宗教家之说大话。汝若是法身大士，则此语方为实义。然法身大士欲利益凡夫，亦不可说此话。若是博地凡夫，又求生西方，说此话，则是胡说巴道，自误误人，害岂有极？千万不可依从，依之则往生无分。凡夫往生，全仗至心切念。彼一切付之无念，则何能感应道交？其感应道交者，全由至诚恳切之决定念。证无念者，则可说此话。未证无念说此话，皆成东坡临终之误。可不哀哉？可不痛哉？<a id="page368"></a>
</p>
<p class="bodyContent">至云莫谓研究《起信》，并可随力堪任广读三藏十二部。此话与上智之人说，即为契理契机之良言。对中下人，即有泛滥无所指南之过咎，谈何容易！试问汝与化三，是此根性否？宗门教人，看一句无义味语。净土教人，专持佛号者。以约则易于得力，博则难于得益故也。即教家虽曰讲演非博不可，然亦须有专业，方为实修。又看经有为种善根，有为开知见，有为作功课之不同。为种善根，则三藏同，无分彼此。为开知见，则取其易于明了而复契机者。为作功课，则专心受持一种二种，至诚恳切，蓦直看去，解也不分别，不解也不分别，看之久久，即当业消智朗，障尽福崇。化三所说，乃好高务胜，而不知其要之话。祈以此书与化三看之，庶可砭彼痼疾。</p>
<p class="bodyContent">复周智茂居士书八</p>
<p class="bodyContent">法弱魔强，此等伤心事，无处不有。若地方有好长官，好绅士，方可整理。否则何能为力？但当借此为求往生之警策，以力修净业，随力劝化而已。力不能为之事，何可妄干，以致己事亦荒，此事亦不能成就。倘有有大势力财力者，可为劝说者，不妨尽己之心。否则任之而已。古语云：“君子思不出其位。”无此财力势力，而强为之，则或致起诸障碍。凡事俱不可不慎思其情势可否耳。</p>
<p class="bodyContent">复师康居士书</p>
<p class="bodyContent">光年时已过，应酬日多。上十年来，忙于此种外务，自己功夫殊难专精。今若不另行一路，则将忙死，于人无益，于己有损。现所有《文钞》、《安士书》、《观音颂》、《寿康宝鉴》、《嘉言录》、《弥陀经白话注》、<a id="page369"></a>
 《感应篇直讲》各纸板，均打四付。又有报纸本小本头《学佛浅说》、《助觉管见》、《初机学佛摘要合编》、《江慎修杀生放生现报录》、《莲池等戒杀放生文合编》、《格言联璧》此张瑞曾托排者、《家庭宝鉴》、《纪文达笔记摘要》，此七种，亦打三四付纸板。此后凡有发心印者，直向大中书局，或漕河泾监狱署接洽，以故亦不必光再为料理。汝之所说，过于高大。佛法犹如大海，谁能一口吞尽，一踏到底？但按自己天姿而为修持。以此自行，复以此化他。纵未能圆彻诸法，只要能依此信愿念佛，求生西方法门，有何所欠？而作此种难而又难之说话，以又欲长请益也。《文钞》等不足以为训，净土经论语录，均不能依止乎？</p>
<p class="bodyContent">所要紧之遗嘱，在于保身。汝之一身，关系全家。汝父已往外国去，汝家内尚有母亲，二弟小妹皆依靠汝，汝若不知慎重守身，则全家危殆矣。论汝性格，亦断不至淫荡，然于夫妇之际，亦当有节，不可任意贪快乐。于《寿康宝鉴》之忌讳，当详审记忆。亦令师昭详阅，庶可齐眉偕老，同得寿康。彼世之青年孀居，与娶未久而妻亡者，十有八九，皆由不自慎重以送命耳，岂一一皆属生来本命如是耶？罗济同与某商人及某商之子，使彼详阅《寿康宝鉴》，已熟知忌讳，岂有即死之事乎？光是以悯彼无知，特辑此书。已印五万本。恐汝以为我必不至犯邪淫，何必看此，则便成大错。同治皇帝亦因病未复原，而行房事以死，此事实为守身淑世之要道。古者皇帝尚令遒人以木铎巡于道路，即街道村巷。而报告之。今则父母亦不与儿女说。待其犯忌讳而死，则只知叫号，岂不大可哀哉？我与汝父有深交，汝母与汝夫妇又皈依，直将汝夫妇作儿女看，故有此络索也。其余善知识，断断不言此事。不知汝以光言为是与否也？余则有经典在，固不须光说也。</p>
<p class="bodyContent">己巳年二月初二<a id="page370"></a>
</p>
<p class="bodyContent">复周寿超居士书</p>
<p class="bodyContent">汝何不明道理，一至于此？目疾发生，不知忏悔宿生、此生一切恶业，乃归之吃素。然则吃荤之人，便绝无目疾乎。汝以吃素为善为恶？若谓吃素为恶，吃荤为善，则强盗杀人亦是善，较吃荤为更大。若谓吃素为善，为善断无反遭恶报之理。其偶得恶报者，乃宿世恶业，由念佛吃素，转大苦为小苦。于此不生警惧而生怨尤，岂乐天知命，逆来顺受之君子哉？汝但志诚恳切念佛，决定吃素。纵比目疾苦万倍，亦不食一切众生肉。能如此居心，如此行事，决定会业消目明，心地开通，不似此无知无识之糊涂不识好歹也。</p>
<p class="bodyContent">汝未见《金刚经》云：“善男子，善女人，受持此经，被人轻贱，是人先世罪业，应堕恶道。以今世人轻贱故，先世罪业即为消灭，当得阿耨多罗三藐三菩提乎？”此人之罪，应堕地狱，由持经之故，受人轻贱。堕地狱之罪，悉皆消灭，尚于未来得成佛道。此佛金口所说者。汝于世间正道理全不明白，故一遇逆境，便生怨尤，尚归咎于吃素。可谓枉读圣贤书矣。</p>
<p class="bodyContent">念佛以志诚为主。若志诚，则不会大散。当用随念随听之法。掐珠不过为防懈怠，掐之有碍，则不必掐。随念随听，比随息好。当云随息，不可云数息。光《文钞》随念随听之法，恐汝不善用，则但念得清清楚楚，听得清清楚楚即已。但依我说，决无有误。若依己愚见，则便绝交，不须谓光为师矣。<a id="page371"></a>
</p>
<p class="bodyContent">复东舍西客书</p>
<p class="bodyContent">《楞严》有何不可研究？但须以净土为主。则一切经，皆发明净土利益之经也。《楞严》开首征心如此之难，则知末世众生，犹欲以禅了事者，其为自误误人也，大矣。而况廿五《圆通》，列势至于观音之前，其主持净土也，大矣。其发明五阴魔境处，破色、受二阴之人，尚有著魔之事。足见自力了生死之难，佛力了生死之易。能如是研究，则其利大矣。凡研究时，必须息心静虑，凝神详阅。则如入大宝洲，必有所得。倘如赶路只图快速，恨不得一下看完，则不但经义莫得，久之或反受病，以致伤气吐血等也。善得益者，无往而非益。甘受损者，无往而非损。《楞严》一经，实为弘净土之妙经。然未知净土法门者，每每因《楞严》而反藐视净土法门。所谓仁者见仁，智者见智。由己未具正眼，以己意会经意之所致也。</p>
<p class="bodyContent">复叶沚芬居士书一</p>
<p class="bodyContent">人生世间，寿夭穷通，皆由宿因所致。而有大善大恶者，则亦有转祸为福，转福为祸之种种不同。以故圣贤皆注意于修持，佛法亦注重于忏悔也。能忏悔往愆，聿修厥德，则一切受用，皆非宿业所感之旧矣。宜详阅袁了凡《立命篇》，则可悉知。岂但祸福随己转变，即凡圣亦随己转变。了此则当致力于作圣了生死一法。否则纵令大孝尊亲，极世间之孝养，富贵学问盖世，亦幻梦中所现之虚华幻相。至现过之后，又有何实迹可得哉？则凡功名也，儿女也，学问也，名誉也，究于生死分上，了不相干耳。阁下但能志诚念佛，念观世音，儿女有无，何须在念。汝弟有子，汝纵无子，岂绝先祖之嗣乎？今之杀父杀母之子，其父母当时，何尝<a id="page372"></a>
 不以为承先启后之令嗣乎？阁下当此时世，年已五十，尚叹伯道无儿。然则受子所杀者，想死后亦仍欣欣然以为吾有子在，不至有所遗憾乎？今为汝寄《安士全书》，并各种书一包，祈详阅之，或不至犹以世间虚华已过之境为念也。令郎虽聪明，抱忧国忧民之心，惜绝未闻道。其所奔走呼号，亦不过随顺瞎捣乱之潮流，以至于死亡也。使彼知乱之所由起，在于不致意于家庭教育，及因果报应，以此仇日货之辛勤，用之于根本图治之道，则其人便为圣贤之徒，不徒只空负豪侠之心志而已也。聪明反被聪明误，其可怜为何如也。阁下以光为善知识，光虽不足为善知识，然不得不以善知识之词意以白阁下，以冀无所歉憾也。</p>
<p class="bodyContent">如阁下求子之心，仍不能已。祈先节欲，以令己之身体强健，以为育子之本。积阴德以转天心，持佛名以普益自他，又令令夫人亦如是居心，如是行事。又复礼拜、供养、称念观世音菩萨。心果虔诚，必有丕振家声之令嗣降生矣。《普门品》云：“若有女人，设欲求男，礼拜、供养、观世音菩萨，便生福德智慧之男。设欲求女，便生端正有相之女。宿植德本，众人爱敬。”阁下欲求令嗣，当依光所说之方法求，则求无不得矣。否则纵令能得，或难保其不被潮流所陷，以趋乎大逆之途矣。书此祈慧察。光于九月定规灭踪，相片不愿遍刺人目，故不为寄。若能依光所说，则见光之心。区区丑相，何堪齿及。</p>
<p class="bodyContent">复叶沚芬居士书二</p>
<p class="bodyContent">前书于十六日寄去。观汝之书，不禁可笑。不能节欲，急于望子。不知生子之本，在于培养身体与阴德也。不节欲，则精薄而不能成胎。即或成胎得生，亦必孱弱难成。若欲生上继家声之嘉儿，必须断欲一年，或半年。俾身体强健，精神充足。待妇天癸尽后，一相交合，即可受胎。<a id="page373"></a>
 从此永断房事，则所生之子，必定庞厚笃实，性情良善。决无关痧等患，及不久即死之虞。宿世恶业，至心忏悔，虔诚诵经，自可消灭，何得信《受生经》，生于某年，当还若干受生钱？此做经忏僧妄造之经，汝何得信以为实乎？须知从无量劫来，由贪瞋痴，造杀盗淫，所结怨业，无量无边。当发自利利人之大菩提心，志诚念佛诵经，以期消灭。并以此功德，超度自己现生父母，历代宗亲。俾彼同皆消除恶业，增长善根，出此五浊之恶世，生彼七宝之净邦。庶可不愧为人子孙，不愧为佛弟子矣。</p>
<p class="bodyContent">汝问何经最好，不知一切大乘经均好，汝能一一受持否？既不能遍持，则即长持《金刚》、《心经》、《弥陀经》、《大悲咒》，皆无不好。但须志诚恭敬，则功德大。否则或有功德，或有罪过。以心不虔诚，或致亵渎故也。又须以念南无阿弥陀佛，为终日常修无间之功课。则以如来万德洪名，熏自己之业识心。久之久之，自可心与佛合，心与道合矣。</p>
<p class="bodyContent">复王修本居士书</p>
<p class="bodyContent">凡夫之心，熟处过熟，生处过生。非将死字挂在额颅上，决难令妄想投降。妄想既不能投降，则妄想成主，本心成奴。是以多少出格英豪，被妄想驱逐于三恶道中，永无出期。可不哀哉？</p>
<p class="bodyContent">念佛一法，为佛法中最易下手，最易成功之法。一切诸法，皆从此法流出，悉皆还归此法。所以名为十方三世一切诸佛，上成佛道，下化众生，成始成终之法门。祈弗以等闲视之，后必有得益之日。</p>
<p class="bodyContent">光除印书及作公益外，均无须钱。以一无徒众，二无地方，三不喜蓄积无益之物。虽未至死日，然平日固常以死时为念。故不同世之僧，专欲积蓄，以期自己身后用，及子孙用也。</p>
<p class="bodyContent">六月十八<a id="page374"></a>
</p>
<p class="bodyContent">复陈莲英女居士书</p>
<p class="bodyContent">念佛法门，如如意宝珠，能随人意，雨一切宝。但能恳切至诚念佛，自然消除罪业，增长善根。超度先亡，俱生西方。何不可云仗佛慈力，往生西方？</p>
<p class="bodyContent">又问当如何修，能令父母往生西方，汝如此问，太不明理。念佛之人，每日早晚，尚须以己修持功德，回向四恩三有，并及法界一切众生，何况父母，而不能令往生西方？但须恭敬至诚之极。又须发普度一切众生之心。凡一切有缘之人，皆以此法相劝。以自己修持之功德，及回向一切众生之功德，及劝人之功德，为父母回向，决定能令父母往生。然须真实力行，方可。若泛泛悠悠，非无利益，恐未必即能往生也。念佛须有真信切愿，须恭敬至诚，须摄耳谛听，须发普度众生之心，须戒杀护生，须吃素，须诸恶莫作，众善奉行，须时常自省，凡有不善心起，立即令其消灭。凡有善心，必须令其扩充。即力做不到，其心决不可不生。平时总以存好心，说好话，行好事，为治身治心之法。如是念佛，可为真佛弟子。决定可于此世界普度同伦，出离生死。何以故？以能实行，人自易于感化耳。否则便是假善人，假心行，便不能得真实利益。</p>
<p class="bodyContent">一切众生，从淫欲而生。汝发心守贞修行，当须努力。倘有此等情念起，当思地狱刀山剑树镬汤炉炭种种之苦，自然种种念起，立刻消灭。每见多少善女，始则发心守贞不嫁，继则情念一起，力不能胜，遂与人作苟且之事。而一经破守，如水溃堤，从兹横流，永不能归于正道，实可痛惜。当自斟酌，能守得牢则好极。否则出嫁从夫，乃天地圣人与人所立之纲常，固非不可。守贞守得好，较比出嫁，好得何止百千万倍。守贞守不好，不如出嫁百千万倍。以男女居室，乃天理人伦。男女苟合，乃畜生行为。畜生不知理，不知伦常。人知理知伦常，要行苟合之事，实乃不如<a id="page375"></a>
 畜生。汝舅以我为师，说汝有善根欲守贞，我非破汝守贞之心，恐汝有始无终，反得罪于天地父母佛菩萨也。故不禁络索一上。又汝何以不发心吃素？汝试将汝身上肉，割到吃，能吃否？自己的肉不能吃，何得日日杀的吃？一切生灵，即不是汝杀，乃以钱令人杀，杀业是一样的。况汝要生西方，佛以慈悲为本，汝既吃肉，即无慈悲之心。此语乃为汝真实修行者说。若泛泛悠悠之人，虽不吃素，亦可念佛。非吃荤者，就念不得佛，不可不知。余不暇叙，但熟看《文钞》，群疑皆释。</p>
<p class="bodyContent">光冗事多极，不可常来信。纵有所说，亦不出《文钞》之外。佛法广大，虽登地菩萨，不能尽知。然欲得实益，只此一句南无阿弥陀佛，便可出生死，证涅槃，圆成佛道。我等下根凡夫，非从极约之法门做，则只成种善根而已。欲得现生就了生死，梦也梦不著。汝能依我所说，即可谓莲英。否则虽名莲英，恐成罪薮矣。</p>
<p class="bodyContent">四月十七日</p>
<p class="bodyContent">复沈授人居士书</p>
<p class="bodyContent">接手书，知修持精勤，注意洁敬，欣慰之至。凡修行人，必须以念佛为正行。以持咒诵经，及作种种利益事，为助行。正助合行，则如顺水扬帆。在此生死苦海，速得入于萨婆若海矣。若不生信发愿，求生西方，泛泛然念佛持咒等，皆只为来生福报而已。净土法门，彻上彻下。将堕阿鼻者，念佛尚得往生。已证等觉者，尚须回向往生西方，以期圆满佛果。切勿以密宗有现身成佛之义，遂将往生西方置之不论，则其失大矣。</p>
<p class="bodyContent">持咒固宜虔洁，念佛亦须虔洁。但尽心尽力即已。若曰，如大富贵人家之另设佛堂，则余皆无修行分，有是理乎？汝名敬时，字授人，当以念佛法门，授与眷属。令其生信发愿，念佛求生西方。果能志诚念佛，自<a id="page376"></a>
 然业障消除，身心安乐。何唯知畏惧，而绝不知以佛法引导之？是尚得谓之发菩提心，自利利他乎哉？眷属如是，外人亦然。凡不可语者，则置之。可与语者，必为之劝勉，其功德大矣。今之天灾人祸，相继降作，了无止息者，盖因一切众生，同分恶业之所感耳。恶业之中，唯杀最多，唯杀最惨。欲得世道太平，人民安乐。必须大家戒杀护生，吃素念佛，方为根本解决之论。汝既发心念佛，又兼持咒，理宜长斋。如曰外面应酬，难得如法，且于应酬时，权为方便。而其由我自主之时，断不可仍旧吃一切众生肉。即应酬时，亦不得任意贪吃，庶几可耳。而眷属之中，常为讲谈因果，令其勿吃，方可谓真修行人。且勿谓我修行，当吃素，彼等不修行，吃荤无碍。须知一切物被杀之苦，及将来偿报之苦，试一思之，身毛为竖。非但不忍，且不敢耳。</p>
<p class="bodyContent">念佛之人，各随己分。专念佛号亦好。兼诵经咒，并广修万行，亦好。但不可了无统绪，必须以念佛为主，为正行，余皆为宾，为助行。则善矣。否则如一屋散钱，皆不上串，不得受用。又如入海无指南针，无所适从矣。所供佛菩萨像，画者雕者皆可。但须以此像作真佛视。自然得福得慧。若仍作纸木等视，则必至折福折寿矣。今为汝寄新印《文钞》一部，及善导《观经疏》一部，善导乃弥陀化身，其所示专修，最吃紧。在《上品上生章注》中。祈详阅之。</p>
<p class="bodyContent">复龙澄彻居士书</p>
<p class="bodyContent">上月二十九，令弘化社寄经书十四包，收到否？此非弘化社书，光以钱请，令彼寄耳。光一向凡需请书送人，皆照售价出资。一免经手人因光作弊，二可随意多少，无人敢生嫌意，及光不敢随意，我出资则两不相妨。现已作即死之想，已无余蓄，如再请，可直与弘化社接洽，光不预闻矣。<a id="page377"></a>
</p>
<p class="bodyContent">崂山乃憨山大师弘化之地。陈飞青欲修寺，以大师《年谱》钞本持来，祈排印流通。光寄信各图书馆问《年谱疏》，皆无有。后闻北京嘉兴寺有书册全藏，托人请来钞出付排，故寄二包。憨山于佛法有大功。于明社稷有大功，若不谪广东，以谈笑而息大乱于始萌者几次，则其危也，甚于累卵矣。</p>
<p class="bodyContent">光于《六咏颂》略标大要，事在有心人。</p>
<p class="bodyContent">唐陶镕月初来信，为三人祈法名。内有张勋栋者，以文学自豪，觉得芜地，惟有我高。唐与说因果不信。唐令阅《文钞》，阅几篇，即求代祈皈依。然念佛求生，尚不肯盲从。若看到《与顾显微书》，当不敢不盲从也。唐以明年来山住数月为请。光不许来，即来只可住数日即去。此人乃居士引进，其志较比泛泛悠悠之男子，尚为真切，况又是回回乎？</p>
<p class="bodyContent">民廿九年庚辰冬月十九日</p>
<p class="bodyContent">复方圣照居士书一</p>
<p class="bodyContent">接手书，知令继慈念佛生西，不胜欣慰。夫人生必有死，死而不得往生，则未来之苦，何可言状？今既得生净土，可谓极世间之富贵，亦难比其万一，为不虚生浪死矣！小传略为修改。光以粥饭僧，谨守佛祖成规，劝人念佛求生西方，何可云当代净宗泰斗乎？但叙明其事即已，固不宜过为虚誉也。令姊丈涤庵，数日前送居士印书洋五十圆，及令妹汤慧正之二十四圆香敬，均已收到，勿念。白云庵所踞地址忘记，故令涤庵代转。<a id="page378"></a>
</p>
<p class="bodyContent">复方圣照居士书二</p>
<p class="bodyContent">老人当以念佛为正行。写经要志诚恭敬，一笔不苟。又须过细校对，不令有错。若或有错，当另写。不可剜补，以免久则糨性退而落脱也。写一句，校一句；写一行，校一行。一页写完，通页再详校二三次，方可无错。若错不愿写全页，则将错字点一笔，即写正字于其旁。千万不可剜补。汝之字，不甚好，不必又写《华严》。以字不甚好，后来人不甚注重，还是一心念佛好。若念佛有妄想，当用心听。字字句句，都要听得明白。无论大声小声，心中默念，都要听得清楚。久而久之，心自归一。《楞严经·大势至圆通章》云：“都摄六根，净念相继，得三摩地，斯为第一。”即是摄耳谛听之法。当依此而念，不至仍旧妄想纷飞耳。</p>
<p class="bodyContent">正月廿九</p>
<p class="bodyContent">复方圣照居士书三</p>
<p class="bodyContent">手书具悉。前因沪地未宁，不便即寄。后又疑医院或移，以致延于今日。今共寄六包。四包居士自收，一包祈转交方慧渊，一包直交涤庵居士。今夏之热，可谓罕有，而现今又复亢旱。人民之生计，甚可悲悯。不是天灾，便是人祸，二者每每同时降作。当此时世，只好认真念佛，求生西方，此外则无法可设。幸居士阖家尚安乐，尤当念佛以期出离。谛公前者闻人言有病，特令马契西打听，彼云不久彼往见尚安乐。今接居士信，知病已月余，是殆契西见后始病耳。谛公实为法门砥柱。倘或有不测，则佛法将无住持之人矣。</p>
<p class="bodyContent">光在苏亦颇冗烦。待三、五部书出后，当离吴门，唯以念佛待死耳。</p>
<p class="bodyContent">六月廿七<a id="page379"></a>
</p>
<p class="bodyContent">复方圣照居士书四</p>
<p class="bodyContent">接手书，知身心安乐，利人之心，与日俱进，不胜欣慰。光拟二十三日下山，二十四日午间到功德林。祈通知彼等，二十四日午前到功德林，即日便可归去，亦不须先日即来。以数人先日来，在宁波歇，不但多花费，且不便。现今是一患难世道，祈令令郎志勤并其媳，每日须念观世音圣号若干，以为预防灾祸之备。令媳去年在居士林勉强皈依，不知尚能勉强修持也未？</p>
<p class="bodyContent">光今岁秋初，将印书事了结清楚，八九月当灭迹长隐，以免终日穷年，为他人忙，反误自己生西大事也。六月仍回山过夏，七月下山，则不归矣。八九月一隐，则永与一切人不相往还交涉矣。</p>
<p class="bodyContent">复方圣照居士书五</p>
<p class="bodyContent">前书想已收到。所言妄念多者，由汝一向应酬外缘，致心中杂念纷至沓来。当作将死，将堕地狱想，一心念佛，则妄念便可消灭矣，正不在经之生熟也。</p>
<p class="bodyContent">所言普利佛七，以经相送，此系以佛经超度孤魂，何可云有轻慢罪？此事乃与自己回向功德更大。若无事人不求，而自己强送人，而人尚不在意者，此则实有轻慢佛法之罪。令妹识字通文理，能令其夫与儿女皆生信心，其功德不可思议。</p>
<p class="bodyContent">何得妄欲回南，以期一见光面？且见光究有何益？彼果能依《嘉言录》以自行化他，胜于见光多多矣。修行人外功内功皆当修。汝一向多方帮助各善举，乃外功。一心念佛，乃内功。外功为助行，内功为正行，正助合行，利益甚大。然人至半百，来日无多，固宜偏重内功，少作外功。<a id="page380"></a>
 庶不至被善举所转，终至仍在娑婆也。</p>
<p class="bodyContent">复方圣照居士书六</p>
<p class="bodyContent">众生习染甚深，欲令改弦易辙，颇不容易。子勤夫妇，念佛之机缘尚未熟，不能勉强。然居士已设法熏染，或当渐渐生信。上海附近曹行镇一妇，每念佛，其婆辄骂而阻止，妇仍不更改。久之其婆亦念佛，亦皈依。今则其婆比媳更加精进。祈缓图之，勿生烦忧。</p>
<p class="bodyContent">理即理性，即佛与众生同具之佛性。此性具一切功德。事即修持，及断惑证真等。由自性中具此功德，故修之及极，则称性显现，故名理事圆融。若徒知性本具足，不加修持，则尽未来际，亦不能亲证此性具之理。所谓执理废事，理亦不圆。以故修行人既悟性具之理，必须要切实修持。而修持方法，唯持名念佛，最为第一。是故当专主于信愿持名。再以诸恶莫作，众善奉行，而为助行，则其益大矣。</p>
<p class="bodyContent">胡来胡现，谓心如明镜，镜本空寂，了无一物，而复随感而应。胡人来，则镜中便现胡人之相，汉人来，亦然。</p>
<p class="bodyContent">端坐念实相，即一心专注于不生不灭之真如佛性，以期彻悟而实证耳。此种工夫，颇不易得。倘理路不明，或起魔事，不必用此工夫也。</p>
<p class="bodyContent">三月十四日灯下</p>
<p class="bodyContent">复方圣照居士书七</p>
<p class="bodyContent">古云：“大人不倡游言。”居士因静霭法师舍身兴感，一心念佛则可。若稍有欲效静霭之迹，则不可。以此种大士，固属法身大士，了无身见及诸烦惑。不过示生世间，为化众生，现此父母所生之身，以行教化。<a id="page381"></a>
 非吾等业力凡夫所可效法也。我辈所宜致力者，乃生真信，发切愿，以志诚恳切持佛名号，求生西方。其往生之期，任缘迟早。不可预作一即得往生之心。恐此心固结，而心实未与佛相应，则必起魔事。远凡唯恐居士此心决定，故为极力劝解，亦人子所应尽之天职也。祈以后勿以此种言论在意，及示儿辈，则彼等心无忧虑矣。</p>
<p class="bodyContent">复方圣照居士书八</p>
<p class="bodyContent">昨接附到志梵信，知所学尚有进境，道心益加坚固，慰甚。子勤医病，宜于难愈之怨业病，令其称念观世音圣号。并劝令戒杀护生，爱惜物命。不但病人得业消病愈之善，而子勤医道，当由此日益发达。近来西医，每见吃素者有病，皆劝其开荤。谓肉食养料富，而不知其有碍卫生，且结杀业也。</p>
<p class="bodyContent">志梵信，附函奉还，祈查收。</p>
<p class="bodyContent">复方圣照居士书九</p>
<p class="bodyContent">手书备悉。谛公之逝，的确往生。其去之景象，尚不至惊天动地者，以讲说时多，专用净功时少也。在常人如此，则颇不易得。在谛公则犹未能副其身分。谛公既去，座下法将如林。其知命之法子，光皆不能望其项背。函中谓佛教二大砥柱，已折其一。其一以光当之，则不知光但一吃粥吃饭之庸僧耳。承谛公不以无状见弃，相交三十多年。然光于人事应酬，概不举行，只朝暮课诵回向一七，以尽我心而已。</p>
<p class="bodyContent">所言令亲友欲皈依，何不就近皈依高竖法幢者，而复舍近求远，择一粥饭僧而皈依乎？即曰彼固发愿欲皈依光，若顺便来苏，则甚好。若<a id="page382"></a>
 特为皈依来苏，固不如以函祈求之为两便也。至云居士亲自陪来，则何敢当？凡事均须以简略省事为妙。</p>
<p class="bodyContent">《十要》已排完，不久当开印，大约八月底即可出书。现排《佛学救劫编》，此书乃潘对凫居士请许止净居士编辑者。此书排成，则排净土圣贤录。而《清凉》、《九华》、《峨眉志》，随后排之。前年来苏，因《普陀志》未了，因兹又排数种，今尚仍有此五事。至此五事了，则当避地多念佛号，以期临终不至手忙脚乱为人讥诮也。</p>
<p class="bodyContent">复蔡契诚居士书一</p>
<p class="bodyContent">先后天衰弱，当以善于保养为事。若欲靠食物滋养，食素人宜多吃麦。食麦之力大于米力不止数倍。光吃了面食，则精神健壮，气力充足，音声高大。米则只可饱腹，无此效力。麦比参力尚高数倍。有钱人服参，乃是钱无处用，故作此消耗耳。非真能补人也。又大磨麻油，亦补人。小磨麻油，以炒焦枯了，力道退半。人但知香，实则是焦味耳。莲子、桂圆、红枣、芡实、薏米，皆可滋补。岂必须血肉，方能滋补乎？总之皆不如麦之力大。如不能吃，则兼带著吃。久则自知，亦自好吃矣。吃鸡卵之偈，乃妄人伪造，不可依从。保养之法，第一是寡欲。若不知好歹，任意嫖荡，则死期将至，仙丹亦不灵矣。即不嫖荡，自己室人，亦须相与说其保身之由，暂断房事一二年。否则或半年一相亲，或一季一相亲。倘日日行房事，则精髓枯竭，不死何能？节欲之人，所生子女，体壮少病，易于成人。多欲之人，或不能生，以精薄故，不能受孕。纵或生子，或即夭亡。即不夭亡，亦残弱无所成就。汝不知已娶妻乎？若未娶，且缓娶。若已娶，决须暂勿同房，以期身体复元耳。此光切实为汝之言。汝能善体光意，自可福寿绵长，子孙发达矣。</p>
<p class="bodyContent">民十二 元月初六<a id="page383"></a>
</p>
<p class="bodyContent">复蔡契诚居士书二</p>
<p class="bodyContent">接手书，备悉一切。现今之世，乃魔王外道出世之时。若宿世中未种真实善根，有信心者，尽入魔罥。以彼等群魔，皆有最希奇怪异之法子惑动人故也。江神童，乃鬼神附体之能力，非真系生知之神童。前年友人张之铭，以江神童《息战书》见寄，命光看。有不合宜者批之，当转致。及光指其弊病，此友概不提及。什么宗教大同会？什么释迦化身？有智识者闻之，当直下知其为显异惑众之魔王，岂待问人。彼同善社老师，亦在四川。凡入会必须要出钱做功德。及出钱，则云寄至四川，由老师调派。什么唐焕章，什么邓绍云，皆系妖魔鬼怪之流类。引一切善男信女，同陷邪见深坑。佛法那里教人炼精气神？无论什么外道，离炼精气神，便无道可说矣。若是正人修之，亦可延年益寿。若了生死成佛，乃是说梦话。彼并不知如何是生死，如何是佛，胡说巴道一套，以骗人家男女。倘是邪淫之徒，则便借坎离交媾，婴儿姹女交媾等名词，诱诸少年妇女，悉为所污。且以此为传道。而无智之人，虽受彼污，犹不以为非法，以其是传道，不同无道之人夫妇行淫也。哀哉！世人何迷至此。灵学扶乩，乃灵鬼作用。亦有真仙降临，乃百千回之一二。其平常俱灵鬼冒名，断不可以此为实。光《文钞》亦略谈之。江神童之道德，亦扶乩故，与灵学会同一臭味。学佛人不应入此种会。而今之学佛人，有几多依佛行知佛法者？以故闻彼等之鬼怪奇特，遂如蚁乌合，虾蟆逐闹，热处跳了，可叹孰甚！令友王君入魔已深，喻如狗子吃屎，谓无上美味。彼并不知佛，亦无正知正见。一向如狗子寻屎，苍蝇逐臭，蚁子赴膻，名为学佛，实为学魔。今之出家者，有几多知佛法者？每每亦学炼丹、运气、扶乩等。指窍之说，最为惑人之本。若遇少年女子，多被此种法子所乱，罪大恶极。邪正不两立，正法昌明，则邪法自可消灭。今魔种遍天下，亦<a id="page384"></a>
 众生同分恶业之所感也。静坐须提起精神，息心念佛。倘不提精神，一静即睡著矣。此众生通病。化修紫竹林大殿香，乃是吃喝嫖赌无资本，作此种事，借修佛殿为骗钱计，此阿鼻地狱之种子耳。紫竹林大殿完完全全，要修做什么？汝且一心持戒念佛，任彼魔王外道，显什么鬼本事，皆勿理会。则可不被魔徒牵入魔党矣。六月前可来信，六月后不可来信。以施省之发心修杭州梵天寺，系光劝发，故必要光去。即莲宗十一祖齐大师道场，须光去料理商量。不过一二十日，又要到南京法云寺。梅荪以法云寺成立，必要光到，方可迟早随光往南京。亦不过一二十日，由南京到扬州，以安顿《文钞》事。《文钞》将刻完矣，一出书即又另排。已有数友任一万部，大约九月半后，即可回到普陀。否则十月初必到。以天气一冷，外边不便故也。</p>
<p class="bodyContent">民十二 四月廿一日</p>
<p class="bodyContent">复蔡契诚居士书三</p>
<p class="bodyContent">敦伦尽分，闲邪存诚，诸恶莫作，众善奉行。欲学佛道以脱凡俗，若不注重于此四句，则如无根之木，期其盛茂，无翼之鸟，冀其高飞也。真为生死，发菩提心，以深信愿，持佛名号。博地凡夫欲于现生即了生死，若不依此四句，则成无因而欲得果，未种而思收获，万无得理。果能将此八句，通身荷担，决定可以生入圣贤之域，没登极乐之邦，愿汝勉之。</p>
<p class="bodyContent">复蔡契诚居士书四</p>
<p class="bodyContent">接手书，并邮票二十元，不谬，祈放心。《放生池疏》，实欲人看之，生戒杀、放生、吃素、念佛之心，非徒为募捐也。汝上有老母，下有眷<a id="page385"></a>
 属，当以勤心照顾店铺为事。所言修持，随人身分。若身无有暇，则只可一心念佛，稍阅净土典章即已。固不须远往他处，以图静修也。汝家有店铺，店主人不在家，或是伙计作不法事，赌博及外宿等。或致小人乘间偷窃。汝且莫心高，欲作大通家居士。但一心念佛，并在家于夜间，劝令母与眷属同念。汝知生死事大，无常迅速。何不念吾亲已老，敢不多方劝诱，令其同我念佛，并诸眷属皆令念佛。一则可悦亲心，二则一人念，未生信心之人，便觉无有兴趣，由多人念，则便觉有兴。暇时将《净业指南》，及光《文钞》之合于初机者，详细为令母及各眷说之。倘能生信心以生西方，则其孝为何如也？祈再勿往某寺。就在店中家中，随分随力修持，则有益无损于己。且可令亲与各眷属及各伙计，时经熏染，渐种善根也。若不依吾言，则世间出世间，皆犯忤逆。恐久久尚有意外之虑。汝当知好歹，切勿任己意而不改也。</p>
<p class="bodyContent">所寄之二十元，待光于八月往金陵去，带之以交。所言老斋婆，既看过光《文钞》，如能来也可，不来更好，免受辛苦，兼费钱财。观音菩萨遍法界中，随感而应。家中礼拜供养，亦是一样。何须远来普陀，方为朝礼乎？当与《净业指南》令看。其念佛用工之法则，《文钞》中已具言之。即见光亦不过仍是说此等话，岂单有私相传授之秘诀乎？有私相传授之秘诀，即非佛法，即是魔王外道。彼魔王外道之徒，动则上千上万，皆由以私相传受之秘诀。及欲入其门，先发恶咒之术。以迷惑愚夫愚妇，同陷于邪知谬见之万丈深坑，而莫之能出也。哀哉！凡有信心者，皆令依《文钞》念佛，即是随缘度生也。</p>
<p class="bodyContent">复蔡契诚居士书五</p>
<p class="bodyContent">去年十月到南京，适值友人魏梅荪、王幼农等，买放生道场地，议<a id="page386"></a>
 甫成。光即以邓契一之百元助之。彼等拉光作发起人，令光作疏，一则募缘，二则普劝一切人戒杀放生。梅荪令刻板普遍流布。有肯发心助缘者，亦好。不助缘，肯依此疏戒杀放生，吃素念佛，亦好。现在此道场已开建，名法云寺，以效法云栖念佛放生故名。</p>
<p class="bodyContent">梅荪年六十二，前清翰林，品行端方，民国来不作事，从前年与光认识后，长斋念佛。以现今兵灾匪灾天灾相继而作，皆杀业所感。故极力提倡戒杀放生之事，以冀挽回杀劫耳。、法云寺现已修五间莲社，旁边一面三间，且开一大池，二小池，尚有一大池未开，现已用万二三千元，其修大殿等，尚待有大慈善大财力者成就之。</p>
<p class="bodyContent">今寄疏十本，若肯发心助缘，随各人力助之。其款汇南京南门高冈里交魏梅荪居士收。彼接到，当寄手据来。其会址在南京羊皮巷观音庵。住持名妙莲，当家名心净。法云寺，亦请彼二位做当家住持。</p>
<p class="bodyContent">冯梦老年七十余，即冯梦华，乃梅荪之师，系探花，现亦家居，专提倡慈善事业。王幼农，光同乡，民国作广东高雷道，后升闽海道，闻孙文要独立，六年夏即告退。庞性存，在陕西作几处知事，颇厚道慈善。</p>
<p class="bodyContent">法云寺唯以念佛为事，不剃度，不付法，不传戒，不赶经忏。若施主来寺中念佛，打念佛七，则允许。此章程皆光所立。</p>
<p class="bodyContent">梅荪极欲人戒杀放生，将《云栖法汇》中，凡属戒杀放生之语句，通汇一册，名《云栖戒杀放生汇录》，已刻板矣。光之疏，亦附之于后。当刻出时，普遍流通。汝流通处，亦宜请以流通。《放生疏》刻出，山东一友，愿登山东报。此系梅荪信中说。北京一友，愿于北京重刻。《云栖戒杀放生汇录》，板存羊皮巷观音庵，此处亦是一佛经流通处。<a id="page387"></a>
</p>
<p class="bodyContent">复蔡契诚居士书六</p>
<p class="bodyContent">前所寄书，谅已收到。今年八月，光到上海，冯梦华诸人，欲于去年所买之放生念佛道场内，附设一慈幼院。以去年彼等买此地时，适光到南京，彼等即拉光于中。今年彼等拟立慈幼院，亦拉光于中。前日寄捐册五本来，冀光于山劝捐。光在法雨乃客居，不能提及募缘事，因寄之外方友人。今以一本寄汝，祈与杨振仁、陈得禄等，同各随力捐助。并于知交之可与语者，亦劝其随缘乐助。若能成为巨数亦可。否则必须上百。助好时由厦门直汇上海北成都路广仁里一巷广仁善堂，此系盛杏荪宫保独办之善堂，冯梦华乃其会长，故慈幼院筹备处，设在其中也。余峙莲专司帐目会计，堂中人多，即使彼有事，别人皆当代理，决不致误交余峙莲先生收。彼收到时，当即给一收条。捐册亦须另包同信寄交余峙莲。又须与光一信，以便悉知。光一向不愿作事，今被彼诸大老拉，亦无可如何，只可随缘随分，以为帮助提倡耳。</p>
<p class="bodyContent">冯梦华，名煦，探花出身，曾作安徽抚台，民国概不预政，专办善举，年已八十一，而甚强健。魏梅荪，名家骅，翰林，民国亦不预政，长斋念佛，法云寺事，全属他料理，年已六十二。叶尔恺，字伯皋，亦翰林，亦隐居念佛。关炯，字炯之，乃上海会审官，长斋念佛。姚煜，字文敷，海关监督官，亦长斋念佛。黄庆澜，字涵之，会稽道尹，亦长斋念佛。王震，字一亭，亦长斋念佛。上海慈善事，无不帮忙。此等皆欲人心世道有所挽回，故孜孜矻矻为之，尽心于义举也。</p>
<p class="bodyContent">复蔡契诚居士书七</p>
<p class="bodyContent">接手书，知近来境遇及流通，皆悉不嘉。前信以汝系流通，故令汝<a id="page388"></a>
 请《文钞》。既不能流通，则不必请。光岂强汝为之乎？《嘉言录》，上次所印，错讹甚多，此次当的确矣。然尚未排，以须《弥陀经白话注》排毕，方排耳。《白话注》，先系大字。以要者甚多，无力大流通，故另排如《文钞》式，庶省费耳。此系一弟子黄涵之所著，即作《初机净业指南》之黄庆澜耳。先印者已无，此次尚未出书，出当为汝寄来，勿念。此二种，皆先印一万本，打四付纸板，以期普利一切耳。</p>
<p class="bodyContent">汝但熟读《文钞》，勉行世善，兼修净业，是为真佛弟子。若或不守规范，吃喝嫖赌，及作种种阴谋如某某者。则生为天地间之罪人，死为阎罗王之狱鬼。不但辜负佛恩，并父母生育之恩亦辜负之。所谓虚生浪死，于世无益，于己有损，可不哀哉？果能依教奉行，则生入圣贤之域，殁归极乐之邦，其为乐也，莫能喻焉。汝既以我为师，我不能不为详示利害得失，以尽我之天职本分也。祈慧察是幸。</p>
<p class="bodyContent">复蔡契诚居士书八</p>
<p class="bodyContent">念经不能记，但志诚念佛。有暇，则志诚礼拜。久久业障消除，则心识明了。不但能记，且易领会也。汝事务多，无暇看。且看《文钞》及净土宗经书。不必遍看他宗经书也。志诚恳切念佛，乃了生死第一径路，不可不认真。此刻所出之《文钞》，年内不能请以流通。以印六百部施送，一时印不出。藏经院尚未定价，明年春夏间请，则可耳。然商务印书馆，已另排将半，今年不出书，明年二月定可出书，宜流通此书。此书比木刻尚多六七十篇。其字与行法宽容，与前印同。而每行加高五字，每页推出两行，仍作两本。每本有一百五六十张，大约一元可请两部。若欲流通，当多请此书，则省钱而易于邮寄矣。</p>
<p class="bodyContent">如某氏者，乃魔王乘愿而来，破灭佛法者。彼既破斥一切各宗及各<a id="page389"></a>
 经论，不问而知其为魔王恶贼。入我法中，破坏我法，何必怀疑。既云怀疑，当知心中尚谓彼恶贼所说者或不错，而可依从以修持耳。其人之知见，已经下劣不堪。譬如恶贼持刀揭旗，云保护地方。彼尚前请恳祈，冀其从兹以后，得所依靠。而不知其入我之室，操我之戈，以逼逐我弃家走出，否则即见杀害也。某氏之为人，乃欲作天下古今第一高人，所以其言如此。令不重实行，专事口说之徒蚁附蝇趋。足见今之学佛者，绝少正知见。使有正知见，若此人者，尚不肯用目相视，况肯依之学乎？其人之贪、之瞋、之痴，可谓世无其二。稍有知见者，无不视为恶魔。吾徒某某，在彼处住三年，彼尚念佛，初去某氏极力呵斥不许。彼极力抵抗反诘，某氏不奈彼何，任彼念不问。其处所供的佛菩萨，皆属某宗者。而且成年不烧一炷香，成年不行一次礼。看经同看戏本，了不恭敬。古人所著，与己不合，则直云放屁。而且贪心无厌，以刻全藏因缘，遍募瞎眼信心人钱财。如此种人，当被雷打。雷既不打，是佛法当被彼灭矣。奈何奈何。</p>
<p class="bodyContent">复蔡契诚居士书九</p>
<p class="bodyContent">所谓学佛者，必须要敦笃伦常，恪尽己分，诸恶莫作，众善奉行。再加以信愿念佛，求生西方，戒杀护生，普度一切。如是之人，是为善人。是善学佛，乃为真佛弟子。若某某君者，忤逆不孝，居心险恶，貌虽学佛，心与佛悖。是人生若不遭横祸，死亦必定堕落。何须提及。至于念佛实验，岂不能折伏科学者之谗口。汝何不看《净土圣贤录》，是诸人之临终实验，何不许人谈？而今之谈佛者，又何必舍此种实验，而徒叹束手？真是怀抱夜明珠，徒自恨黑暗。可不哀哉！</p>
<p class="bodyContent">去年《观音颂》，募有八万部，以汝久无音信，恐打退鼓，故亦不令汝任。《增广文钞》，已印出，尚未钉妥。上海排工，另出六百元，每部尚须<a id="page390"></a>
 八角。用现成纸板铸铅板，每部五角。上海多一千二百元，光定于一万二千部书中，通作六角。则请者与光皆不吃亏矣。排工纸板，另出七十五元，每本尚须一角一分，杭州每本八分，上海印五千，杭州印三万。八月上海印二千部，已送完。杭州印一万部，除交任者外，尚有三数千结缘。以故令寄厦门王拯邦卅包，《寿康宝鉴》四包，令分与汝等，大约月内外则可寄来。汝若要请以流通，每部六角，邮费另出。若要多少，当函知。又有《印光法师嘉言录》、《弥陀经白话注》，此二种皆一本，大约一角五六分，以尚未排完页数，不知实数。皆于年内外出书。《嘉言录》乃摘录《文钞》中要义，分门别类，另辑成书，为捷要之观览。《弥陀经白话注》，乃黄涵之所著，颇明白，利初机。二种各打四付纸板，以祈普及耳。</p>
<p class="bodyContent">复蔡契诚居士书十</p>
<p class="bodyContent">光四月廿六日由扬州回申，见所寄桂圆及香，谢谢。《观音大士颂》稿虽寄来，尚须详校，方可付排，恐今年不能出书。慈幼院册，随缘以办，能多亦好，少亦无碍。若不能助，空册寄回，亦无所碍。光于一切事皆任缘。断不以多少有无，起分别计度心也。真达师令附笔问好。尤惜阴居士尚未动身，不久当南去，所住地址尚未定，待彼为光开出时，当为寄来。当此天灾人祸，相继降作，宜发诚心念佛，以祈覆庇，庶不负此好时光。否则如入大海，既无导师，又无指南。欲不沉溺，何可得乎？</p>
<p class="bodyContent">复顾德谷居士书</p>
<p class="bodyContent">孔子以格物致知，为诚意正心之本。程、朱误认物字，为天下事物之物。不知此物字，乃指当人心中不合理之私欲而言，非外物也。以心<a id="page391"></a>
 有不合理之私欲，则其知见便不正，而是是非非均失其当。如人爱妻爱子，其妻子再不好，他总觉得好。以正知为私欲障蔽，而成偏邪。若格去此爱，则此妻与子之不好，自然悉知悉见矣。格物致知，方能诚意正心。虽一字不识之人，亦做得到。若如程、朱，以推极吾之知识，穷尽天下事物之理，为格物者。乃致知为格物之本，而世之能格物者鲜矣。勿道平常人做不到，虽圣人也做不到。既无由格物，诚意正心从何而得？故程、朱平常，只言正心诚意，不言致知格物。乃以根本为枝末，以枝末为根本。倒行逆施圣人治心、治身、治家、治国、平天下之法。致世界之乱，无由解决。为国家者，果能心无不合理之私欲，则互相残杀之根已无，又何由互相残杀，了无止期也？光说此话，不知汝为然否？如犹不能了了，且请至诚念佛，后来当不以光言为错谬也。疟疾将行，光前之治法，治无不愈。现一弟子梦一老人，令书“疟疾调理丸”五字于白纸条，于未发一点钟前，焚于开水中，服之即愈。以免无知之人，遗弃字纸，亦极灵。宜与一切人说之。</p>
<p class="bodyContent">复金振卿居士书</p>
<p class="bodyContent">人之入道，各有时节因缘。既因《文钞》而知佛法，从事修持，即是皈依。不必又复行皈依礼，方为皈依。不行皈依礼，不名皈依也。但愿汝能依到底不中变，即真皈依，又何须每日顶礼于不慧也。果以礼不慧之礼以礼佛，则彼此均得巨益矣。</p>
<p class="bodyContent">锡箔一事，虽非出佛经，其来源甚远。古农虽不知来源，所说本于天理人情。何得又自作聪明，不以为是？光昔看《法苑珠林》，忘其在某卷，有二三页说锡箔此即金银及焚化衣物此即布帛等事。其文乃唐中书令岑文本，记其师与一鬼官相问答等事。其人仿佛是睦仁蒨，初不信佛及<a id="page392"></a>
 与鬼神。后由与此鬼官相契，遂相信。并令岑文本为之设食，遍供彼及诸随从。睦问冥间与阳间，何物可相通，彼云金银布帛可通，然真者不如假者，即令以锡箔贴于纸上，及以纸作绸缎等，便可作金及衣服用。此十余年前看者，今不记其在何卷何篇。汝倘详看，当可见之。其时在隋之初，以此时岑文本尚在读书，至唐则为中书令矣。汝之性情，过于自是。古农所说，虽未知其出处，然于天理人情，颇相符合。汝尚不以为然，便欲全国之人废除此事。倘真提倡，或受鬼击。世有愚人，不知以物表心，专以多烧为事，亦不可。当以法力心力加持，令其变少成多，以遍施自己宗亲与一切孤魂则可。若供佛菩萨，则非所宜。佛菩萨岂无所受用，尚需世人之供养乎？但世人若不以饮食香华等表其诚心，则将无以作感佛菩萨之诚。愚人无知，纵用此以供佛，于一念诚心上论，亦有功德。喻如小儿供佛以沙，阿育王前身事。尚得铁轮王报。若愚人不知求生西方，用许多金钱，买锡箔烧之寄库，实则痴心妄想。俗人以自私自利之心，欲作永远做鬼之计，恰逢不问是非，只期有佛事得经资之俗僧，便随彼意行之。故破地狱，破血湖，还寿生者，实繁有徒。然君子思不出其位，但可以此理自守，及为明理之人陈说。若执固不化之人，亦不得攻击。以致招人怨恨，则于己于人于法，皆无利益也。</p>
<p class="bodyContent">汝果真欲皈依，当以吾言为准。否则纵亲来皈依，亦是有名无实。有何师弟之谊，与皈依之益乎？祈慧察。光老矣，今已七十有一矣精神不给，不得常来信。</p>
<p class="bodyContent">民十九 六月初四日</p>
<p class="bodyContent">复邵慧圆居士书一</p>
<p class="bodyContent">手书备悉。昨明道师往申，令汇汝一百六十元，以了汝事。汝虽与光<a id="page393"></a>
 相识多年，究不知光为何如人，今故不得不与汝略说之。</p>
<p class="bodyContent">光乃犯二绝之苦恼子。二绝者，在家为人子绝嗣，出家为人徒亦绝嗣，此二绝也。言苦恼者，光本生处诸读书人，毕生不闻佛名，而只知韩、欧、 程、朱辟佛之说。群盲奉为圭臬，光更狂妄过彼百倍。幸十余岁厌厌多病，后方知前人所说，不足为法。光未从师，始终由兄教之先数年，吾兄在长安，不得其便。光绪七年吾兄在家，光在长安，家去长安，四百二十里。遂于南五台山出家。先师意光总有蓄积，云出家则可，衣服须自备，只与光一件大衫，一双鞋。不过住房吃饭，不要钱耳。此地苦寒，烧饭种种皆亲任。后未三月，吾兄来找，必欲令回家辞母，再来修行则可。光知其是骗，然义不容不归。一路所说，通是假话，吾母倒也无可无不可。次日兄谓光曰：“谁教汝出家，汝便可自己出家乎？从今放下，否则定行痛责。”光只好骗他，遂在家住八十余日，不得机会。一日吾大兄往探亲，吾二哥在场中晒谷，须看守，恐遭鸡践，知机会到了。学堂占一《观音课》云：“高明居禄位，笼鸟得逃生。”遂偷其僧衫，先是吾兄欲改其衫，光谓此万不可改。彼若派人来，以原物还他，则无事。否则恐要涉讼，则受累不小。故得存之。并二百钱而去。至吾师处，犹恐吾兄再来，不敢住，一宿即去。吾师只送一圆洋钱，时陕西人尚未见过。钱店不要，首饰店作银子换八百文，此光得之于师者。</p>
<p class="bodyContent">至湖北莲花寺，讨一最苦之行单。打煤炭，烧四十多人之开水，日夜不断。水须自挑，煤渣亦须自挑出。以尚未受戒，能令住，已算慈悲了。次年四月副寺回去，库头有病，和尚见光诚实，令照应库房。银钱帐算，和尚自了。光初出家，见“杨岐灯盏明千古，宝寿生姜辣万年”之对，并《沙弥律》，言盗用常住财物之报，心甚凛凛。凡整理糖食，手有粘及气味者，均不敢用口舌舔食，但以纸揩而已。杨岐灯盏者，杨岐方会禅师，在石霜圆会下作监院，夜间看经，自己另买油，不将常住油私用。宝寿生姜者，洞山自宝禅师宝寿乃其别号，在五祖师戒禅师会下作监院，五祖戒<a id="page394"></a>
 有寒病，当用生姜红糖熬膏，以备常服。侍者往库房求此二物，监院曰：“常住公物，何可私用？拿钱来买。”戒禅师即令持钱去买，且深契其人。后洞山住持缺人，有求戒禅师举所知者，戒云：“卖生姜汉可以。”《禅林宝训》卷中，五十四五两页，有雪峰东山慧空禅师，答余才茂进京会试、求脚夫力书，大意谓：我虽为住持，仍是一个穷禅和。此脚夫为出于常住，为出于空？出于常住，即为偷盗常住。出于空，则空一无所有。况阁下进京求功名，不宜于三宝中求，以致彼此获罪。即他寺有取者，亦应谢而莫取，方为前程之福耳。</p>
<p class="bodyContent">近世俗僧多多以钱财用之于结交徒众俗家，光一生不愿结交，不收徒弟，不住持寺庙。自光绪十九年到普陀，作一吃饭之闲僧。三十余年，未任一职，只随众吃一饭。印光二字，绝不书之于为人代劳之纸，故二十余年很安乐。后因高鹤年绐去数篇零稿，登《佛学丛报》，尚不用印光之名。至民三五年后，被徐蔚如周孟由打听著，遂私为征搜，于京排印《文钞》。民国七年。从此日见函札，直是专为人忙矣。遂至有谬听人言，求皈依者，亦不过随从彼之信心而已。富者光亦不求彼出功德，贫者光又何能大为周济乎？光绪十二年进京，吾师亦无一文见赐。后以道业无进，故不敢奉书。至十七年圆寂，而诸师兄弟各行其志。故四十年来，于所出家之同门，无一字之信，与一文钱之物见寄。至于吾家，则光绪十八年有同乡由京回家，敬奉一函，仰彼亲身送去。否则无法可寄，此时未有邮局，而且不在大路。今虽有邮局，若无人承转，亦无法可寄。次年来南，消息全不能通。至民十三年一外甥闻人言，遂来山相访，始知家门已绝，而本家孙过继。此事在光为幸，以后来无丧先人之德者。即有过继者，亦非吾父母之子孙也。以故亦不与彼信。以民国来陕灾最重。若与彼信，彼若来南，则将何以处？无地可安顿，令彼回去，须数十元，彼之来去，了无所益，岂非反害于彼？故前年为郃阳赈灾，只汇交县，不敢言及吾乡。吾村距县四十多里若言及，则害死许多人矣。今春真达师因朱子桥近二三年，<a id="page395"></a>
 专办陕赈。来申，与三四居士凑一千元，祈子桥特派往赈吾本村。西村亦不在内，然数百家，千元亦无甚大益。由此即有欲来南者，一商人系吾宗外甥，与光函云，有某某欲来南相访者，作何回答？光谓汝若能照应，令其得好事，则甚好。否则极陈来去之苦，并无益有损之害，庶不致于害死彼等也。此事真师一番好意，并未细想所以，兼又不与光说。及光知，事已成矣，无可挽回。闻数十年前，湖南一大封翁做寿，预宣每人给钱四百。时在冬闲之际，乡人有数十里来领此钱者。彼管理者不善设法，人聚几万，慢慢一个一个散。其在后者，以饿极拚命向前挤，因挤而死者二百余人。尚有受伤者，不知凡几。府县亲自镇压不许动，死者每人给二十四元，棺材一只，领尸而去。老封翁见大家通惊惶错愕，问知即叹一口气而死。不几日其子京官死于京中。是以无论何事，先须防其流弊。光岂无心于吾家吾村乎？以力不能及，故以不开端为有益无损也。</p>
<p class="bodyContent">灵岩先只上十人，大家以姚某之病，遂方便彼住于其中，此事岂可为例？彼寺年岁好，所收租金不上千。不好，则又要减，此外一无进款。近三年因有皈依徒，知灵岩系真办道。每有托其打念佛七者，稍为津贴，故住二三十人。然光绝不于灵岩有所求。灵岩寺诸师，每有供其父母牌位于念佛堂者。报国代光校书之德森师，并其友了然师现亦在报国，均以孝思，各供其亲之牌位于灵岩。光则绝不言及此事。光若言及，彼固欢喜之至。以光有此举，即涉有攘功及自私之迹。况素未见面，只汝一信而皈依，即可在此养老乎？如此则凡皈依之苦人，皆求光养老。光手中若能出金钱谷米，则亦非不愿。惜无此道力，何能行此大慈悲事乎？昔福建黄慧峰，每以诗相寄，稍有薄信，光为寄各书，彼复求皈依，与光年岁相等。后又要出家，光极陈在家修行之益。彼自诩为发菩提心，实则求清闲，为儿孙减养老费也。且其言决裂之极。光曰：“我在人家寺里住三十年，一身已觉多矣。况汝又来依我出家，汝决定要来，汝来我即下山。何以故？我自顾尚不暇，何能顾汝乎？”从此永不来信矣。可知前之<a id="page396"></a>
 道心，是为子孙求利之心，非真有道心也。汝人颇聪明，然亦有不以己心度他人之心之蔽。在己分则知其艰难，在人分则谓其容易。不知光比汝尚为苦恼，以后祈汝自量己力以做事。若再令光代出钱财，则万难如命以偿。何以故？光不止识汝一人，亦不止汝一人有求于光也。倘止汝一人，数年来用三五百元，亦不甚要紧。又有此处灾赈，彼处善举，又将何以应之？即如印书一事，亦不能任意令寄。彼原有章程，想已看过。若随人意要者即寄，虽有数十万家当，亦办不到。况大家凑钱支持乎？如要当按照本发请，此则可以满愿。如谓有益于人，即当如我所要为寄，则此社当即关闭矣。</p>
<p class="bodyContent">《普陀志》，从前系请一不知佛法，不信佛者所修。而且为光亦作一传以附之，光极斥其非。后以一二事彼不依光，光遂完全辞之不过问。及彼修好。交与法雨退居。放大半年，才求光鉴订。光以无暇，故迟几年。故此书绝无光之名字，以彼所录光之书并名者，通去之不存。其请人写，排板刷印，不派普陀一文。山中请书者，按纸工价每部六角。共印三千部，除任者一千多部外，只存千多部，光尚须送人。汝令寄数包来代送，其心甚好，但亦是未知其难。祈以后常存施诸己而不愿，亦勿施于人。凡事以己之心度人之心，以人之心度己之心，则汝后来决定会做到光明辉耀，人神咸悦地位矣。不知此苦口之药，以为然否？祈慧察。又《教诲浅说》之板，万不可存弘化社。以此事不定一年两年即关闭。无基金，无定款，时局不好，人不相助，则不关何能支持乎？佛学书局交通宽，营业性质，能持久，交彼则于彼于汝均为有益也。</p>
<p class="bodyContent">复邵慧圆居士书二</p>
<p class="bodyContent">《教诲浅说》，稍一翻阅，其文理意致，悉皆甚好，唯末后有著作权<a id="page397"></a>
 四字，光不解其意。及每部实价大洋一圆二角，亦不详知。窃以吾徒以圣贤己立立人之心，行佛菩萨自利利他之事，著为此书，以唤醒愚蒙。又蒙法部准许，各省监狱一律购用。而不许人翻刻印行，不但令为公之人，心生痛息，诚恐监犯见之，亦以汝为说真方子卖假药者。何以故？以利人之事，为自利之据。是道也，而退为艺矣！光尝谓造味精及素肥皂者，为艺也，而进乎道。不意吾徒抱如是之大志，反出于彼二者之下。为圣贤佛菩萨负人乎？为人负圣贤佛菩萨乎？如不以光言为非，祈速改之。又为发表文以自讼。如不以为然，请以后纵有谈叙，勿用假名之师徒字样。则光固不愿多干人事也。</p>
<p class="bodyContent">十月二十三日</p>
<p class="bodyContent">复邵慧圆居士书三</p>
<p class="bodyContent">《小学韵语》，乃依据小学而作。小儿读之，可知儒礼之大要。其得益，较不如《感应篇直讲》之宽广深远也。此书十八年为校其字句，标其节段。毁佛之处，尚未改，因生病置之。次年到苏，即另排《统纪》增修本，《普陀山志》及各书，遂忘其事。祈以《感应篇》教子孙，终身诵之，胜于《小学韵语》多矣。《巧谈》昨晚方寄来，于世道人心颇有益。但光所印各书，需款甚巨，光一向不募缘，有信心者送来则收，其余皆光之香敬耳无力兼顾。此书雅俗同观，愁无人助印。现忙极，直是无常要来，迫不及待。此序待稍暇，当勉为作。以后无论何人何事，概不许介绍笔墨事。以三山志，迫不及待故也。<a id="page398"></a>
</p>
<p class="bodyContent">复邵慧圆居士书四</p>
<p class="bodyContent">手书备悉。曾、丁、彭三人法名，随函寄来。欧阳如三，前袁福球函中，已为寄出矣。《教诲浅说》之款，光实难为臂助。报国一文无出，年需一千五六百圆。光一向不向人募，亦甚困难。彼各监催要，急如星火，岂通要汝送他看？要人白送，何可急如星火之催？祈向上海慈善家商量。光前年各处及陕赈之捐，已是无力支持，以故隐居。倘同有基业者，则当为设法。而光以一介孤僧，而且素抱不向人募缘之愿，故无由为之设法也。</p>
<p class="bodyContent">复邵慧圆居士书五</p>
<p class="bodyContent">手书备悉。孙君之病，令念南无观世音菩萨。向太平寺德森法师讨大悲米冲服，果至诚，必可即愈。吴泽南之母将终，往太平寺请僧助念，德师赠大悲米。至家则舌僵不能说话，急冲水向舌点之，则会说话。随众念佛，临去大声念三声，遂逝。此米乃以《大悲咒》加持上万遍者。</p>
<p class="bodyContent">二法名另纸书之，以《一函遍复》为开示。此为最周到之开示《小学》、《人谱》二书，乃属劝世善书。《小学》有几处辟佛。世间之嘉言懿行，人悉不注意，辟佛之语，则个个欲作名教功臣，而全身顶戴。《人谱》上卷，借佛法以释太极图。辟佛之文，上下卷均有，上卷为甚。其序先引袁了凡学佛得大感应，后随驳云：“了凡乃正人君子，岂被异端所惑？可知此事乃其徒捏造者。”此种话，出于讲正心诚意者，誓欲举世之人，咸认无有三世因果、六道轮回之事理，其心方快。酿成目下人人自危无处投奔之世道，皆此种知见所发起也。《小学韵语》，光曾列科段。继思此系嘉肴中密下砒霜，不可令人尝试。尝之必中其毒。吾人不能有<a id="page399"></a>
 益于人，决不敢因欲利人而反害人也。</p>
<p class="bodyContent">复邬崇音居士书</p>
<p class="bodyContent">前三日接到《歧路指归》二本，见后附之徽章，颇不谓然。民国二年北京法源寺道阶法师做佛诞纪念会，以释迦佛像为徽章，光绝不知其事。事后道阶来普陀，送光一徽章，光痛斥其亵渎。至十二年仍复如是。上海亦仿而行之，今居士亦仿而行之。作俑之罪，始于道阶。道阶尚能讲经，而于恭敬尊重，完全不讲，亦可叹也。彼会中所来之一切人员，各须身佩一徽章。若佩之拜佛，亦不合宜。佩之拜人，则彼此折福。然现在由道阶提倡，已成通规。光亦知此事不易收拾，然以居士过爱，不能不为一说耳。</p>
<p class="bodyContent">放生一事，即上海一处亦办不了，何可大张全国之名？全国人民通在水深火热中，无法可救，而况全国放生会乎？光以劝人吃素，为真放生。大场以前之生，一住兵，则通为兵作食料。以后永无战争则可，否则又是为兵储蓄食料耳。居士护生热心，可谓第一。然须详审情理，方可得其实益。谛闲法师慕慈云忏主之名，祈卢子嘉以西湖为放生池，大家都去放生。坏人偷捕，政府屡次要卖，诸居士几次赎，用数千元，犹令迁之他处。此之殷鉴尚不知，而徒张阔大之名乎？</p>
<p class="bodyContent">乙亥五月十五日</p>
<p class="bodyContent">复张觉明女居士书一</p>
<p class="bodyContent">所言以文字书画音乐，接引初机，入佛法海，乃菩萨大愿。然须自审有不随境缘所转之定力，则于己于人，均有大益。否则一味向外事上<a id="page400"></a>
 用心，恐于了生死一着子，弄得难以成就也。学佛之人，必须要敦伦尽分，闲邪存诚，诸恶莫作，众善奉行，方为真佛弟子。</p>
<p class="bodyContent">《净土五经》，须于前后两序注意。自知净土法门之广大微妙，庶不被他宗知识所摇惑。所言做梦，乃汝诚心所现。非光能为人现身于梦中也。光博地凡夫，然每有言梦见，或有训饬者。此皆由彼之诚心，感观世音菩萨应机为现。正所谓应以何身得度者，即现何身而为说法。菩萨尚现山河，大地，楼台，殿阁，桥梁，道路，什物，器具，况人乎哉？光目无病相，祈慧察。</p>
<p class="bodyContent">民二十五 七月初五</p>
<p class="bodyContent">复张觉明女居士书二</p>
<p class="bodyContent">来书备悉。今令弘化社寄半身像四张，画像四张。此画像下有一封长信，颇与初发心者有关系。画此相之人，乃无锡人，素不相识，画而交于皈依弟子，彼遂并长信而照之，送弘化社若干张。</p>
<p class="bodyContent">复张觉明女居士书三</p>
<p class="bodyContent">所言相片，与所梦相同者，此中大有深义，切不可以己意妄认。光业力凡夫，岂能于梦中现相？盖以汝之诚心，感观世音菩萨为汝现作光之形相，令汝生正信心。所谓应以何身得度者，即现何身而为说法。桥梁，道路，楼台，殿阁，山水，草木，无一不现。当知神通妙用，在乎能现之人，不在乎所现之境。汝认奴为主，不免以凡滥圣。俾光与汝同获莫大之罪过，辜负大士为汝现象之心矣。千万不可绘，亦不可纪。免得好做假招子者，照样仿行。此种梦事，每每有之。盖以佛门无人，菩萨欲令增<a id="page401"></a>
 长信心，故以木雕泥塑之相，作神通妙用之相。以发起正信，而不令退失。深长思之，菩萨之慈悲引导，无微不至矣。</p>
<p class="bodyContent">民二十五 八月十八</p>
<p class="bodyContent">复张觉明女居士书四</p>
<p class="bodyContent">至于画全身立相，也无关紧要。但不可以凡滥圣，妄为推尊。庶后来之人，不至疑为僭越。又不至妄生效法也。</p>
<p class="bodyContent">民二十五 九月初八</p>
<p class="bodyContent">复张觉明女居士书五</p>
<p class="bodyContent">光本一土木形骸，被汝装饰得金碧辉煌矣。虽可暂悦众目，实则常愧我心也。</p>
<p class="bodyContent">民廿五</p>
<p class="bodyContent">复张觉明女居士书六</p>
<p class="bodyContent">前书来时，适赶笔削《护国法会开示录》，未暇作复。佛像、光相均好。前日令将三圣像及光相，各照二十张，云须每张大洋二角，今又寄十张。光相旁加联，文意均好。当为寄之远方寄吾家乡不易得处云。</p>
<p class="bodyContent">复张觉明女居士书七</p>
<p class="bodyContent">昨接手书，备悉一切。画像之事，系灵岩当家，拟画莲宗十二祖师<a id="page402"></a>
 之像，令光各作一六句赞，以备遇归西日上供之用。又各作七言八句颂，拟书于像上。光以律诗太拘，妄效古体塞其责。彼本拟请居士画一二幅。光谓彼逃难寄居人家，恐不能画。若能画者，宜令一手画之，方无体格不一之弊。今阅复书，当即作罢，随当家请何人画。此事在光本意，亦不甚赞成。何以故？南方潮湿，不十余年，又须另裱。此之费用，为数不少。若供牌位，一二百年亦仍完好。以彼事事要好，尚不惜屡屡求人也。在庄严道场，则似乎有益。当此局势，亦或致招祸。事事考究，殊非所宜。祈将此事置诸度外，一心念佛，以期实益。祈将二像挂号寄来。</p>
<p class="bodyContent">己卯二月十二日</p>
<p class="bodyContent">复张觉明女居士书八</p>
<p class="bodyContent">徐老太由香灰水，危病回机，亦其家眷之诚心所感。何德牧之喜谈诗，而不注重念佛，乃业力所感，故不知轻重。如小儿，与以铜钱则喜，与以摩尼宝珠则不受。乞丐为骗钱，肯念佛，也种莫大的善根。光绪十八年，光在北京阜城门外圆广寺住。一日，与一僧在西直外，向圆广寺走。一十五六岁乞儿，不见有饥饿相，跟著要钱。光云：“念一句佛，与汝一钱，”不念。光云：“念十句佛，与汝十钱”，还不念。光将钱袋取出来令看，约有四百多钱，为彼说：“汝念一句，与汝一钱，尽管念，我尽此一袋钱给完为止”，还不念。遂哭起来，因丢一文钱而去。此乞儿太无善根，为骗钱，也不肯念。乞儿果发善心念，则得大利益。即为骗钱念佛，也种大善根。</p>
<p class="bodyContent">光从前不持《大悲咒》，民二十一年在报国关房，西华桥巷吴恒荪之母，病势危急，恒荪在北京，急打电令归。其妻令人到报国求光咒杯大悲水，光即念三遍，令持去，服之即回机，无危险相。恐恒荪著急，急<a id="page403"></a>
 打电，云病已莫要紧了，恒荪遂未归。其小儿九岁，生未两月，遍身生小疮，春则更厉害，经年不断，医亦无效，因求大悲水，服之即愈。因是每有人求，日日总念几遍。后求者多，即用大器盛。前年避难到灵岩，当家言大悲水还要持。光谓现无瓶可买，且无买瓶费，当以米代之。香灰，则前在报国亦备，以远道水不能寄，灰则一切无碍。若当地则不用灰。无锡秦效鲁三种病，医不好，以大悲水吃，擦，得好，遂归依。</p>
<p class="bodyContent">《治疟疾方》，并无秘诀，凡识字人均可依方而写。无锡一当兵的坏人，曾在袁总统下当亲兵，遂习成坏性。吃喝赌冶游全来，烟瘾甚大。将及饿饭，眼已看不见，年已五十七八。其兄死，秦效鲁去吊，见其苦况，极力劝诫。其烟酒肉，即日尽断。日常念佛，眼遂好。居然成一善人，提倡念佛，乡人不敢与往还。后疟疾大发，彼一一为治，通好，从此乡人皆相依从。四月间曾带十余人来皈依，居然一老修行居士。此人姓华，名贯千，已六十四五矣。若此人者，可谓勇于改恶迁善矣。</p>
<p class="bodyContent">今为寄香灰一包，以便自他需用。又寄《学生修养德目》五本，用示小人。《丧祭须知》二本，以汝舅姑及何德牧之母，并徐老太，皆年老，得此亦可以随缘开导。令其勿以随顺俗习，以为父母亲朋加罪过也。现今古礼废弃，丧中用酒肉，唱堂戏，真是不成事体。闻一商人某，其母死大殓时，大孝子与来客饮酒划拳以为乐，其心已死。使稍有天良，决不如此，诚可谓实行兽化。然兔死狐悲，彼反不如异类矣。</p>
<p class="bodyContent">复张觉明女居士书九</p>
<p class="bodyContent">十五一函接到，知徐老太病已大有起色。凡临终人，神识昏乱。若服大悲水，或香灰水，大悲米水，均可神识清明。若又有人助念，决定念佛而逝。一二年来，已有三人如是者。于十七日与汝一包香灰，连皮及<a id="page404"></a>
 药方重四两，作八封信寄，想已接到。</p>
<p class="bodyContent">念佛一事，约现生得利益，必须要至诚恳切常念。若种善根，虽戏顽而念一句，亦于后世定有因此善根而发起修持者。故古人大建塔庙，欲一切人见之而种善根。此一句佛，在八识田中永久不灭。佛在世时，一老人欲投佛出家，五百圣众，观其八万劫来，毫无善根，拒而不纳。其人在祇园外号哭，佛令召来与之说法，即证道果。五百圣众，莫明其妙，问佛。佛言：此人于无量劫前，因虎逼上树，念一句南无佛，遇我得道。非汝等声闻道眼所能见也。是知肯念佛固好，不肯念，为彼说，彼听得佛号，亦种善根。听久亦有大功德。无锡近来念佛者甚多，一人会做素菜，凡打佛七，皆叫他做菜，彼日日听念佛声。后其子将死，即曰：“我要死了，然不能到好处去，你把你的佛与我，我就到好处去了。”其父云：“我不念佛，那有佛？”其子曰：“你佛多的很。你只要说一声，我就好去了。”其人曰：“那随你要多少，拿多少。”其子即死。自谓素不念佛，何以有佛？明白人谓：“汝做菜时所住之屋，近念佛处，日日常听大家念佛，故亦有大功德。”此系无心听者。若留心听，功德更大。念经则无有重文，不能句句听得明白。即留心听，亦难清楚，况无心乎？可知念佛之功德殊胜。</p>
<p class="bodyContent">与张觉明女居士书十</p>
<p class="bodyContent">昨日将欲以信件付邮，灵岩当家来言，莲宗十二祖像，祈张居士画几轴，不知有工夫否？若心绪纷烦，不能操笔，亦无碍。若尚能运从前之妙笔，先画一轴，挂号寄来，再为斟酌其规则。其第二三等，即可照样用四尺宣纸，上书八句七言古体诗颂。前标祖师名，后标年时，另纸书，裱于上。颂名师名，均书于像下傍之下。庶不致招以凡夫之名，加于祖像<a id="page405"></a>
 之上之过。纸祈居士代买，以免寄时叠折。十二祖，即世称莲宗九祖，于八祖莲池大师下，加蕅益为九祖，截流为十祖，以思齐贤九祖为十一祖，下又添彻悟禅师为十二祖。佛祖道影后，附九祖像。唯蕅益、截流二师无像。今皆有矣。彻悟则有红螺照像。窃以古代之像，皆后人意想画之。其诸祖理宜无须，惟善导乃长须长发。此恐意想，未见有提及留须发事，亦有短短之须者。惟彻悟之须，清秀而长。若以佛制论，似乎不用须好。若依世谛，则亦无妨。唯善导之长须发，为可疑耳。此且从缓，待后再定。祈慧察示复为荷。</p>
<p class="bodyContent">己卯正月</p>
<p class="bodyContent">复张觉明女居士书十一</p>
<p class="bodyContent">今寄初祖半身像一张，彻悟禅师全身坐像一张。十二祖皆依彻悟像为标准，但依其坐位而已，不必通皆搭衣也。彻悟之衣环太低，须向上二三分，方好。至于像傍所画之庄严，不必过繁，愈简愈好，通归一致。此像一出，或能照以传布。光作之赞，不必书。以诸祖均有七言八句颂，题于像纸之上，如世所常行法。祈费心先画此二像寄来一看，再为定度。如肯全画，亦好。然此不须著急，即经数月，亦无妨碍。如不能全画，或二三张亦可。当以汝画之格式，再求能画者画之。</p>
<p class="bodyContent">己卯正月二十六日</p>
<p class="bodyContent">复龚宗元居士书一</p>
<p class="bodyContent">吾人从往劫来，固有种善根之时。但以未遇仗佛力即生了脱之法门，故致仍然在六道轮回中，不能自出也。汝之幼时，随母信佛，乃是天<a id="page406"></a>
 性。及后饱服韩、欧之毒，则其恶习也。至于梦中所见之境，亦属宿世善根所致。而迷之至深，故致一时尚难立即回头也。此之关系，极险极险。若不自振，则长此迷昧，恐连佛名亦莫由闻矣。今既知之，当为努力。又净土法门，与其他法门各别。他种法门，皆仗自力。唯此法门，全仗佛力。南方宗门颇多，切不可参入宗门，图得禅净双修之嘉名。宗门总以看念佛的是谁，为开悟之一著。而绝不讲信、愿、求生。勿道不悟，即看到念佛的本来人的面目，只算得是悟。去了生死，尚大远在。若不到业尽情空地位，决定不能仗自力了生死。又不注重信愿，求生西方，则与佛相背，不能仗佛力了生死。以故念佛人带著宗门气息，则得利益处少，失利益处多也。教则更为难以得力。而密宗语气甚大，危险之极。汝且专注于信愿念佛一门，而辅之以敦伦尽分，闲邪存诚，诸恶莫作，众善奉行。以此自行，复以化他。则可决定往生矣。</p>
<p class="bodyContent">又凡居心动念行事，须以真实不虚为主。庶可不虚此生，不虚此遇矣。余详《文钞》、《嘉言录》，此不备书。光老矣，无力应酬，祈勿常来信。</p>
<p class="bodyContent">民二十 六月廿</p>
<p class="bodyContent">复龚宗元居士书二</p>
<p class="bodyContent">当此时世，只可自守本分。其丧心病狂者，任彼所为，绝不与彼相争相诘。以明理人少，糊涂人多，一有争端，若魔党势重，则反增彼势。知好歹者，勉令勿入。若不知邪正者，只可放弃。譬如狗子吃屎，以为香美。若以臭秽阻令勿吃，必怀瞋恚，谓欲夺彼佳肴，不唯无益，或招大祸。外道之法，秘而不传。欲说而恐污我口，欲书而恐污我手。但以至诚念佛念观世音，为转彼之法。即不能转，岂为彼所转乎？外道之得以遍行全世界者，以秘密及发恶咒二种。使去此二种，则冰消瓦散矣。光本<a id="page407"></a>
 欲略说，恐忌者降祸，姑说其大略而已。魔徒炽甚，无法可设。</p>
<p class="bodyContent">今寄《潮阳居士林序》，裱而挂于林中。令知文理之人阅之，必可令生正信，而为护持。光老矣，朝不保夕，以后切勿来信，亦勿介绍人皈依。以无目力精神应酬故也。</p>
<p class="bodyContent">复龚宗元居士书三</p>
<p class="bodyContent">接手书，知为蔡宇青皈依事。前月下旬，已有信来，此信未曾收到。观蔡君之境遇，可谓苦荼之极。然苦乐祸福，本无一定。善用心者，即可以苦为乐，以祸为福。不善用心者，固多由乐得苦，由福得祸。宇青既知世相无常，急欲皈依三宝，以修持净业，而求仗佛慈力了生脱死，则此之所云苦者，乃玉成彼了脱生死之大善根也。否则子孙满堂，家室雍睦，只知眼前愉乐，谁计身后归趣？彼既发心皈依，今为彼取法名为宗净。谓专主于一心念佛，求生西方也。然须放开心怀，不可常存临老得此子亡孙死之憾，加以常生怨天尤人之心。只可自怨自艾宿世少栽培，致今生得此结果。又须常生欢喜，我若不因彼等死亡，决难发出世之心。此心不发，纵令死后仍生人中，决难永远不造恶业。既造恶业，当堕三恶道，长劫在畜生、饿鬼、地狱中受诸苦楚。今因彼等之死，令我发出世之心。是天以彼等之死，以玉成我出世之善果，乃我宿世之善根发现处。安守本分，不生怨尤。与寡媳孙女同修净业，以期同生西方。果能如是，不但己与媳孙女得生西方，而已亡之妻，与二子二孙一媳，当亦蒙此法益，亦得仗佛慈力，往生西方。切不可作愚痴无知之知见，常怀愁叹。以致虽念佛而此心反作障碍。致不能与佛相应，而误己大事也。</p>
<p class="bodyContent">今为附《一函遍复》二张，祈依此自行，复以此化他。人必以己知识高明，修持精进，而乐从也。其功德大矣。所有修持方法，恐有未谙，今<a id="page408"></a>
 寄《嘉言录》一本，祈息心详阅，则西方之胜妙，修持之法则，临终之助念，家庭之教育，悉可知其方向矣。孙女尚幼，当认真教训。培植一贤惠良善之资格，俾后来为女流师范。其光荣也，比儿孙作大官，发大财，尚超胜多多矣。何以故？以贤女必为人贤妻贤母，使夫与子孙皆成贤人故也。祈以此令彼阅而依行之，则幸甚。</p>
<p class="bodyContent">复王慧常居士书一</p>
<p class="bodyContent">接手书，知此一年来，游历数万里。其开通知见，与修持净业，折伏我慢，急求往生之心，当比从前真切百倍。娑婆之苦，不可一朝居。当通身放下，一心念佛，并劝眷属一心念佛。从前之事业乃梦，今不复做，专做往生西方之梦。迨至此梦成后，再乘佛慈来入娑婆，普度怨亲，同生净土。庶可不虚此生此遇矣。若放不下，则后来只有恶梦，决无好梦。此种恶梦，听尚不愿，何况再做？若再做者，便是癫子。幸眷属无恙，当相率而同做生西方之梦，以期与诸上善人，俱会于莲池也。</p>
<p class="bodyContent">民廿八 七月十二</p>
<p class="bodyContent">复王慧常居士书二</p>
<p class="bodyContent">去年接手书，疑光无信，知学业大进，能见人之见不到处，故不愿复。至某和尚谓光死，此是实话。以人格已失，是偷生。今又念及，别无所说。念佛念观世音，较彼生兜率天，其难易安险，奚啻百千万亿之天渊悬隔？汝名慕儒，光虽为释，尚有儒之气分。只此二句，乃剖心沥血之言。余俱不叙。</p>
<p class="bodyContent">民廿九，八月廿三<a id="page409"></a>
</p>
<p class="bodyContent">复杨慧明居士书</p>
<p class="bodyContent">兹有贵邑宋公具觉寺住持源幢来山见访，言居士鸣琴此邑，仁风蔼然，邦人歌颂，光闻之不胜欣慰。学佛之人，皆当以菩萨之心，行圣贤之事。况身为邑长，作民之父母乎？居士能以菩提心行仁政，则可谓真佛弟子，何幸如之。源幢师云，新修山门，拟请居士题一额，以光扬法道，增人信仰。祈光为通白，谅不至惜一挥翰之劳耳。因令将尺寸量好，随函呈于左右，以系石碑上刻者。额或写不二法门，同登觉路，一超直入，三解脱门。</p>
<p class="bodyContent">九月初一</p>
<p class="bodyContent">复杨典臣居士书一</p>
<p class="bodyContent">由山转来手书，以排印《历史感应统纪》，日不暇给，所有信札，概不能复。阁下既于佛法及净土法门深生信心，理应拜高明者为师。如光之庸劣，人固多不见重，若以为师，当成屈辱矣。</p>
<p class="bodyContent">虽然，既是有缘，不妨相交以道。今将《文钞》等寄上，以为日后自行化他之据。令郎幼典，欲得灾障消灭，福慧增长。当令日日礼拜持念观音圣号，则是自求多福，聿修厥德，何得效愚俗故例，以袋挂菩萨手，以求默佑乎？此袋于菩萨前禀明，代为焚之，以免后来遗弃。若阁下夫妻及与令郎常念观音，则是心系观音。心系观音，自蒙观音护佑。以菩萨之心，与众生之心，息息相通。但以众生迷背，自形隔碍，故不蒙佑耳。咎在自己，非菩萨有所偏私也。</p>
<p class="bodyContent">光行将灭迹长隐，所有不关紧要之物，概置度外。所言尊照，恐普陀友人知光此意，故为留之，亦未可知。此后不复往普陀去。灭迹亦无<a id="page410"></a>
 地可指明，以免信札应酬之烦耳。《历史感应统纪》由工人不细心，于校对二次，打纸板时，须将其所排之字极力挤紧，每有碰磕，字或跃出，则随手乱插，以致错讹甚多。十余日后当有校勘表印出，即可备知。《普门品图证》，足为仰求观音之前导。《文钞》《嘉言录》文虽拙朴，而涉身处世，治家治国，即俗修真，居尘学道之要，当可悉知。若能实行，何善如之？若不实行，惟欲谈玄说妙，以图口快活，其所得利益，亦只此口快活而已。</p>
<p class="bodyContent">十二月初八日</p>
<p class="bodyContent">复杨典臣居士书二</p>
<p class="bodyContent">接手书，知慈心颇深，故不惜多金，见必买放也。感佩之至。所云念多宝如来，或七如来，或《往生咒》，或《准提咒》、《大悲咒》，皆可，何得诵世人所作之咒？光甚不以为然。阁下深知佛理，何于此种咒文，尚复认为有益？而佛诸咒，反若无所益者？是亦宿世信道不笃之习气。习气存时，自己有所不知。如官僚派之习气，唯无此派者知之。自己有此派之习气，虽他人说之，自己尚不知其何所指。学道之人，须去习气。傲慢习气，实为入道之障。阁下于言动中详审体察，或可能知。知则尚有胜益可得。此语无人肯说，光一向直心直口，不避忌讳，欲阁下真得实益，故为略述所以。</p>
<p class="bodyContent">复杨典臣居士书三</p>
<p class="bodyContent">接手书，知日诵精勤，欣慰无似。所言黑影，非佛菩萨之影，亦非怨亲对头所现之影。以佛菩萨既现，必明了能见其面目等。怨家当现其可<a id="page411"></a>
 畏之相。此影殆宿生有缘之孤魂，冀其仗念佛诵经之力，得以超生善道耳。当为伊于课诵回向后，又专为回向。令其消除恶业，增长善根，仗佛慈力，往生西方。则于彼有益，庶不负现影一番苦衷。</p>
<p class="bodyContent">又凡修行人，要心有主宰。见好境界，不生欢喜，见不好境界，不生畏惧。能如是，则所见境界，皆能作助道之缘。否则皆作障道之缘。</p>
<p class="bodyContent">又凡修行人，俱宜以至诚恭敬为本，以慈悲谦逊为怀。心之所存，身之所行，虽不能完全与佛相应，必须努力勉勖，以期其不违佛心佛行，则可谓真修行人，真佛弟子矣。</p>
<p class="bodyContent">戊辰七月十九日</p>
<p class="bodyContent">复严德彬居士书一</p>
<p class="bodyContent">汝父及妹志先，张夫妇，范母子，法名另纸书之。《幽冥戒》，于十五夜七点钟授。汝欲弘扬净土，报父母恩，何只吃三年素？不知近多年来之杀劫，皆由杀生食肉而起。汝欲为一切人说净土法门，自己尚不断肉食，则人亦当效法吃肉矣。</p>
<p class="bodyContent">光老矣，旦夕将死，以后不许再来信，亦不许介绍人皈依。以无目力精神应酬。今为汝寄《一函遍复》一张，以此自利利他，则为真佛弟子。香敬不须补寄，此非市井买货之例。以后再来信，决不答复。</p>
<p class="bodyContent">九月十一</p>
<p class="bodyContent">复严德彬居士书二</p>
<p class="bodyContent">汝书来数日，以冗繁不暇料理，前日方将书单交弘化社，想已寄来。汝年已十八，何不认真学字，并写信之称呼等，均不甚适宜。人生世间，<a id="page412"></a>
 勤则有成，若懒则一事无成矣。且莫谓纵才能不出人上，而家业尚有可恃。须知越富贵，越要勤学。富贵家子弟多败类，少有成正器者，皆因有家业可恃。卒至可恃者不足恃，而自己之德之才，由其有可恃者，皆不成就。至可恃者不能恃，而自己之德之才一无所有，则不为庸人与寒贱，何可得乎？汝既发心皈依佛法，必须先要做好人，存好心，说好话，行好事。一举一动，虽在暗室，不可放逸。务必敦伦尽分，闲邪存诚，诸恶莫作，众善奉行，以为世间贤人善人。能如是，方可为佛弟子。</p>
<p class="bodyContent">所请之经书，必须格外恭敬。现在当详阅《嘉言录》、《文钞》、《感应篇直讲》。勿效骑走马观灯，则当可得益。《文钞》、《嘉言录》即是开示。以后不许再来信，以光年老目花，不能应酬故。此次之书，乃作送。以后再请，当按仿单备价请。若以此为例，则无此财力矣。</p>
<p class="bodyContent">十月十八</p>
<p class="bodyContent">复王子立居士书一</p>
<p class="bodyContent">人贵自知，不可妄说过分大话。观汝之疑议，看得译经绝无其难，只要识得外国文，就好做译人。译人若教他译经，还是同不懂外国话的一样。你要据梵本，梵本不是铁铸的。须有能分别梵本文义，或的确，或传久讹谬之智眼，方可译经，然非一人所能。以故译经场中，许多通家，有译文者，有证义者。其预译场之人，均非全不通佛法之人。汝完全认做为外国人译话，正如读书人识字，圣人深奥之文，了不知其是何意义。此种妄话，切勿再说。再说虽令无知识者误佩服，难免有正见者深痛惜。光一向不以为悦人耳目而误人。若不以光言为非，则守分修持。否则不妨各行各道。他日陌路相逢，交臂而去，不须问你是何人，我是谁。<a id="page413"></a>
</p>
<p class="bodyContent">复王子立居士书二</p>
<p class="bodyContent">一《无量寿经》有五译。初译于后汉月支支娄迦谶，三卷，文繁，名《佛说无量清净平等觉经》。次译于吴月支支谦，有二卷，名《佛说阿弥陀经》。以日诵之经，亦名《佛说阿弥陀经》，故外面加一大字以别之。又有赵宋王龙舒居士，会前二译及第三译，并第五赵宋译，四部取要录之，名《大阿弥陀经》。当时大兴，后因莲池大师指其有不依经文之失，从此便无人受持者。《大藏》内有此经，各流通处均不流通。有谓另有一种者，即此经也。第三译，即《佛说无量寿经》二卷，现皆受持此经，即曹魏康国名僧铠译。第四，即《大宝积经》，第十七《无量寿如来会》，此经王龙舒未见过，乃唐菩提流志译。前有元魏名菩提留支，非唐人，世多将留支讹引之。第五译，名《佛说大乘无量寿庄严经》，赵宋法贤译。原本二卷，以宋人以所译经多为荣，故分两卷，于绝不宜分处而分，今刻书本作一卷。就中《无量寿如来会》文理俱好，而末后劝世之文未录，故皆以康僧铠之《无量寿经》为准则焉。</p>
<p class="bodyContent">复王子立居士书三</p>
<p class="bodyContent">《无量寿经》中有三辈，《观无量寿佛经》有九品。下三品，皆造恶业之人，临终遇善知识开示念佛，而得往生者。王龙舒死执三辈即是九品，此是错误根本。故以下辈作下三品，其错大矣。故上辈不说发菩提心，中辈则有发菩提心，下辈则云不发菩提心。《无量寿经》三辈，通有发菩提心。在王居士意谓下辈罪业深重，何能发菩提心？不思下辈绝无一语云造业事，乃系善人，只可为九品中之中品，硬要将下辈作下品，违经失理，竟成任意改经，其过大矣。在彼意谓，佛定将一切众生摄尽，<a id="page414"></a>
 而不知只摄善类，不及恶类。彼既以善人为恶人，故云不发菩提心。死执下辈即是下品，故将善人认做恶人。不知九品之下三品，临终苦极，一闻佛名，其归命投诚，冀佛垂慈救援之心，其勇奋感激，比临刑望赦之心深千万倍。虽未言及发菩提心，而其心念之切与诚，实具足菩提心矣。惜王氏不按本经文义，而据《观经》，硬诬蔑善人为恶人，竟以恶人为判断。王氏尚有此失，后人可妄充通家乎？既有《无量寿经》，何无事生事？王氏之误，莲池大师指出，尚未说其何以如此。今为说其所以，由于死执三辈即九品也。书此一以见会集之难，一以杜后人之妄。</p>
<p class="bodyContent">魏默深，更不必言矣。胆大心粗，不足为训。</p>
<p class="bodyContent">廿九年八月廿日</p>
<p class="bodyContent">复叶福备居士书一</p>
<p class="bodyContent">汝父已许汝出家，当发至诚恳切心，一心念佛，求生西方极乐世界。一切众生，从无始来，在六道中无业不造。若无心修行，反不觉得有此种希奇古怪之恶念。若发心修行，则此种念头更加多些。此系真妄相形而显，非从前无有，但不显耳。此时当想阿弥陀佛在我面前，不敢有一杂念妄想，至诚恳切念佛圣号。或小声念，或默念。必须字字句句，心里念得清清楚楚，口里念得清清楚楚，耳朵听得清清楚楚，能如此常念，则一切杂念，自然消灭矣。当杂念起时，格外提起全副精神念佛，不许他在我心里作怪。果能如此常念，则意地自然清净。当杂念初起时，如一人与万人敌，不可稍有宽纵之心。否则彼作我主，我受彼害矣。若拌命抵抗，彼当随我所转，即所谓转烦恼为菩提也。汝现能常以如来万德洪名极力抵抗，久而久之，心自清净。心清净已，仍旧念不放松，则业障消而智慧开矣。切不可生急躁心。无论在家在庵，必须敬上和下。忍人所不能忍，行<a id="page415"></a>
 人所不能行。代人之劳，成人之美。静坐常思己过，闲谈不论人非。行住坐卧，穿衣吃饭，从朝至暮，从暮至朝，一句佛号，不令间断。或小声念，或默念，除念佛外，不起别念。若或妄念一起，当下就要教他消灭。常生惭愧心，及生忏悔心。纵有修持，总觉我工夫很浅，不自矜夸。只管自家，不管人家。只看好样子，不看坏样子。看一切人皆是菩萨，唯我一人实是凡夫。汝果能依我所说而行，决定可生西方极乐世界。</p>
<p class="bodyContent">极乐世界无有女人。女人，畜生，生彼世界，皆是童男之相，莲华化生。一从莲华中出生，皆与极乐世界人一样，不是先小后渐长大。彼世界人无有烦恼，无有妄想，无有造业之事。以仗佛慈力，且极容易生，但以念佛为因。生后见佛闻法，必定圆成佛道。十方世界，唯此最为超胜。一切修持法门，唯此最为易修，而且功德最大。汝且莫听别人话，自可得此最胜益。</p>
<p class="bodyContent">复叶福备居士书二</p>
<p class="bodyContent">昨日当家师以汝书交光，光阅之，知强盗来抢汝物，一无所失。对房老太婆，抢去一箱及诸衣物。此即三宝加被之明证，但当勉力念佛及念观世音菩萨，何可妄生怖畏，欲移他处？你看那里是安乐处？幸此处淡薄，尚无大祸。若在富庵，恐更危险。苏州景德路合发纸店郭振声，民十九年陪彼本家一老头来皈依。光为彼说，现在是一个患难世道，当至诚念佛并念观音圣号，即可逢凶化吉，遇难成祥。次年腊月去上海，上海战事起，不能回苏。至二十一年春，不能不回来。火车路断，坐小火轮，绕嘉兴回苏。但轮船来去，常被强盗抢。振声怕抢，心中默念观音圣号。不久强盗来，一船人通抢得精光。振声大胖子，穿的皮袍子，在人众中，强盗并不问他。可知念南无观世音菩萨，决定能蒙菩萨加被，不至<a id="page416"></a>
 或有意外之祸。</p>
<p class="bodyContent">汝信，光看过，今欲复汝，遍寻无有。因思此系菩萨示汝一心念佛念菩萨防祸保身之兆。汝果至诚，强盗见汝，或看不见，或看见是他不要的东西，不至于汝有所损伤。现在无论何人，都要念阿弥陀佛，及念观世音菩萨为靠山。但一心常念，不必怖畏。</p>
<p class="bodyContent">复叶聘臣居士书</p>
<p class="bodyContent">佛念众生，比众生念佛，当切百千万倍。若肯依佛言教，念佛求生西方，决不至仍留娑婆，何特于光乎哉？所言寂照不二，真俗圆融之义，下文极为发挥显示，何不体认以求了解乎？今先将此四字之义说明，则自势如破竹，一了俱了矣。</p>
<p class="bodyContent">上说吾心本具之道，与吾心固有之法，原是寂照不二，真俗圆融。何名为寂，即吾不生不灭之心体。有生灭便不名寂。何名为照，即吾了了常知之心相。不了了常知，便不名照。何名为真？即常寂常照之心体，原是真空无相，一法不立。何名为俗？俗即假义，谓虽则一法不立，而复万法俱备，万德圆彰。万法万德即事相也，事故名俗。寂即是体，照即是体之相状与力用耳。此“体”、“相”、“用”三，原是一法。具此三义，故曰寂照不二。真即是理性。俗即是事修。此理性本具事修之道，此事修方显理性之德。所谓全性起修，全修在性也。故曰真俗圆融也。下去离念离情，不生不灭，谓此寂照真俗之体相理事，均皆离念离情，不生不灭也。详观下喻，并所断之数句，自可了然于心矣。如仍不了，则是宿欠修习。但至诚恳切持佛名号，待业障一消，则明如观火，必有相视而笑之一日也。</p>
<p class="bodyContent">此鹦鹉，由遇阿难为说四谛法，生欢喜，并平常见僧欢喜，预报家人之功德。即得七返生六欲天，然后生人中，证阿罗汉。是知了生死之<a id="page417"></a>
 难。七返六欲天，其为年月莫能算也。人间五十年，四王一昼夜，上皆加一倍，忉利一百，夜摩二百，兜率四百，化乐八百，他化一千六百。又寿长亦加倍，四王五百岁，忉利一千岁，以上各加倍。此系小乘法，任运自力了生死者。若生信发愿，念佛求生西方，则无有不于现生即生西方者。生西方，则生死已了矣。当发恳切心。此念佛法门，实为佛大慈悲，普度一切无力了生死之众生，而令其即生速了之无上要道也。</p>
<p class="bodyContent">四谛者，苦、集、灭、道是。此四法，皆是审实不虚，故名为谛。谛即审实之义故。又有以理为谛者，谓其真实不虚之理也。苦，即指吾人所得之色身，并所住之国土，无不是苦。集者，聚集也，谓由不了真空，于诸境界起贪、瞋、痴也。灭者，灭除烦恼，得证不生不灭之理性也。道者，能通之义，谓修戒、定、慧道，即可断贪、瞋、痴之集，证不生不灭之理性，以出离此苦世界，与脱离此苦报身也。此四，皆先果后因以说。集是苦因，苦是集果；道是灭因，灭是道果。作此说者，令其知苦断集，慕灭修道也。</p>
<p class="bodyContent">真达和尚欲印《西方公据》，彼自己另编辑，不甚用原文。凡《文钞》中三皈、五戒、十善等皆录之。又令光将“三转四谛法轮”，略释其义，有近二千字。又有《临终三大要》亦二千多字。不久当排印施送，待出时，观之即可了然。现排《增修历史感应统纪》，南京又刻木板，排者年内可出书，刻者须明年年底。又将排《净土十要》原本。此诸事虽有人料理，然亦不能不经目，及与商酌，故甚忙迫。</p>
<p class="bodyContent">十月初二日</p>
<p class="bodyContent">复郝智熹居士书</p>
<p class="bodyContent">接手书，知宿习深厚，不易消灭。然学道之人，以治习气为修行第<a id="page418"></a>
 一步工夫。若能克除一分习气，其工夫方始实得一分。否则有因无果，难得与佛相应也。汝既知性情暴戾，当时时作我事事不如人想。纵人负我德，亦常作我负人德想。觉自己对一切人皆有愧怍，歉憾无已，则暴戾之气便无由生矣。凡暴戾之气，皆从傲慢而起。既觉自己处处抱歉，自然气馁心平，不自我慢贡高以陵人。</p>
<p class="bodyContent">学佛之人，当具择法眼。佛法，法法都好，然须知有自力佛力之不同。禅、教、密等各宗，皆须断惑证真，方可了生脱死。断惑证真，岂易言哉？密宗虽有现身成佛之义，亦非人人可以如是。况密宗每以神通吸动人。师既以此吸引人，弟子不能不志慕神通。倘希望神通之心真切至极，则其危险有不可胜言者。祈勿以彼之神通为事，则幸甚。宗门言句，意在言外，故须屏弃一切，专精参究。若只读得禅书几种，便学著弄机锋，则其罪极重。譬如军中口号，非营外人所得知。若只顺字面解机锋，则如营外人妄意营中口号为某，便自混入，能不送命于当下乎？汝且按《嘉言录》、《文钞》修。并令妻妾儿女皆按家庭教育而行，则汝与妻妾儿女均可以入圣贤之域于生前，登极乐之邦于殁后。</p>
<p class="bodyContent">若不敦伦尽分，闲邪存诚，诸恶莫作，众善奉行，则基址不立。纵能依净土法门所说而修，终难得其实益。以心与佛不相应，故不能得真实利益也。</p>
<p class="bodyContent">今为汝取法名为德厚。唯厚德，则不见人非我是，人劣我胜，我可陵人，人不得陵我。如是则暴性自消灭于无何有之乡。令妻法名德温。温者，宽厚柔和也。能宽厚柔和，则相夫教子御下，当不至于苛刻酷虐，及与溺爱等种种之弊病矣。令妾法名德恭。小心翼翼，承顺夫与夫人之意，则家庭肃睦，子女效法。又以至诚恳切念佛，求生西方，了无一念懈怠之心，是之谓德恭。德恭之意，如是如是。</p>
<p class="bodyContent">今为寄书四包，以为前途善导。至于光之相片有无均无关系。光老矣，已虚度六十九年，当于年内灭踪长隐。此后不须寄信，恐隐后徒劳<a id="page419"></a>
 无益。现今欲挽回世道人心，非提倡家庭教育及因果报应，则了不可得。祈与一切人将此二事常说之。家庭教育，须从儿女才有知识起；又须注重教女，女若贤，后来夫与儿女，并儿女之子孙，通皆贤善矣。</p>
<p class="bodyContent">复刘元仁居士书</p>
<p class="bodyContent">欲荐亲往生西方，当率家属同念佛号，方是直截修持。《观世音经》、《心经》，功德不可思议。然须以此功德，为亲回向。念佛法门，乃毕生常修之法门。何于母逝后，反不以此为事？汝久客杭垣，何竟不知念佛能荐亲往生西方乎？知佛法人，不谈道经。何以故？以道经是求人天福报之法，非了生脱死之法。至云念经换气有缺者，汝原不知念经之规矩。念经乃一直念去，换气并不须特换，以随气出入，何致拉空乎？但令普通无道心人念经，即从头至尾念完不漏一字，功德也有限得很。还是自己志诚念佛好。即请僧做场面，也是念佛好。</p>
<p class="bodyContent">念佛之章程，是先念《阿弥陀经》一遍。次念《往生咒》三遍，或七遍，二十一遍。次念《赞佛偈》。念佛，先绕念，次坐念，次跪念三菩萨名，次念《发愿文》，次念三皈依毕，礼佛三拜而退。此头一次之法则。二次照此也好，或不念《弥陀经》、《往生咒》，但焚香礼佛后，即念《赞佛偈》，念佛。以后均与初次同。如不知，当问念佛居士，自可悉知。汝欲亲得实益，当依吾言。</p>
<p class="bodyContent">复吴桂秋居士书</p>
<p class="bodyContent">法名另纸书之。既知同善社之无益有害，当将所有学说工夫彻底弃置，一心念佛，求生西方。务须敦伦尽分，闲邪存诚，诸恶莫作，众善奉<a id="page420"></a>
 行，吃素念佛，求生西方。以此自行，复以劝其父母兄弟各眷属，及其乡党邻里各同人，同修净业。现今科学发明，杀人之法妙不可言。若不生西方，下世再做人，比此刻当更厉害百倍矣。《文钞》文虽拙朴，义本净土各经论。《文钞》看过，再看净土经论。均可顺流而导，势如破竹矣。切不可加杂禅家意见。一经加杂，则禅也非禅，净也非净，二门俱破，两无所益。</p>
<p class="bodyContent">廿六年七月廿四日</p>
<p class="bodyContent">复施智孚居士书</p>
<p class="bodyContent">古德云：“不为良相，必为良医。”以其能济世救人也。无知之人，专志求利，于贫者则不介意，于富贵者则不令即愈，以期多得谢金。然以此存心，上天必减其福寿，其子孙必难发达。来生即不堕恶道，亦属大幸。决定贫病交膺，无可救药。倘能以人之病为己之病，兼劝病者吃素念佛，以消业障，则人感其诚，必能信受。是由医身病而并医心病，以及生死大病也。以此功德回向往生，便可永离五浊，高登九品矣。相片不可挂于佛旁，当挂于去佛远处，以免获罪而折福。</p>
<p class="bodyContent">五月初三日</p>
<p class="bodyContent">复蒋净信居士书</p>
<p class="bodyContent">竹林念佛社也好，净业慈善社更好。汝妻不孝，当为忏悔业障，业消则可孝顺矣。切不可与彼结怨。时局不好，令汝母勿来，在家一心念佛，胜过见光多多矣。</p>
<p class="bodyContent">所有经书，难得一字不错。不过认真校对，则少错耳。“安隐”乃一<a id="page421"></a>
 切经中之字。“安稳”乃土话。未看过经者谓错，切不可妄改。汝不是通家，且莫听妄充通家之话。凡各经书中，不敢说无一错字，然亦不多，何必如是过虑？《康熙字典》乃皇上家所编之书，其大字，错者无有，亦有笔画不恰当者。小字之错者，当有数百，可知校对之难。</p>
<p class="bodyContent">汝欲护国息灾打佛七，即名“护国息灾佛七”。一七乃至七七，虽数十七，数十处，均可以此名之。切不可妄立七名，反把护国息灾之正义埋没了。至于起止，随己自立，光何能代立？以须诸人诸事妥贴方可。今为汝寄去年《上海息灾法会法语》、《真安笔记》各一包，《普劝念观音文》及《一函遍复》各单张共一包，祈送有信心、通文理、能恭敬者。</p>
<p class="bodyContent">七中专照平常打佛七法也好。或早起，念《大悲》、《十小咒》念观音圣号，以后每次，即以《观音偈》起念观音；至晚课，念《弥陀经》念佛回向，以了一日之功课，亦可也。</p>
<p class="bodyContent">九月十八日</p>
<p class="bodyContent">复唐瑞岩居士书一</p>
<p class="bodyContent">念佛念字，万万不可加口。许多人皆作唸，则失义之至。持名念佛一法，普利三根。观像观想，唯心地法门明白之人则可，否则或致起诸魔事。持名念佛，加以摄耳谛听，最为稳当。任凭上中下根皆有利益，皆无弊病。汝喜念《金刚经》，当以此功德回向往生，即为净土助行。然《净土五经》其功德亦不亚于《金刚经》。所寄之经书，宜详阅光所作之序，则其大义可以悉知。再息心恭敬读之，则无边利益自可亲得。</p>
<p class="bodyContent">七月初六<a id="page422"></a>
</p>
<p class="bodyContent">复唐瑞岩居士书二</p>
<p class="bodyContent">写信当用姓名，不可只用法名。光老矣，何能记忆是谁乎？汝行医肯发心利人，实为便利。人当病苦临身，一闻有得安乐法，无不生信心者。大危险症，令彼念佛，并念观音，必可有效。即命尽当死，亦有效，乃转危为安，始命终也。吾常谓世间有二种人，最易劝人为善念佛。第一看相者。见好相，令极力修持，保全好相。否则相或变矣。见坏相，令极力修持，则相当变好。医生尚须人请，方好说。看相者，无论何人，一见面，都好说。惜看相者无真本事，只知求利，弄到一生总是无所成就。可不哀哉！</p>
<p class="bodyContent">八月廿九日</p>
<p class="bodyContent">复唐瑞岩居士书三</p>
<p class="bodyContent">庄子云：“夏虫不可以语于冰者，笃于时也；井蛙不可以语于海者，拘于墟也；曲士不可以语于道者，束于教也。”儒、道、耶、回，皆世间人天乘教。唯佛包摄各教，而为出世间了生脱死，识心达本，究竟成佛之大教。儒教最易化，故佛法入中国二千年来，通人达士依佛法修持者不知凡几。而道教则每每偷窃佛经之文，改头换面，伪造道经，且多毁谤佛法。耶回二教徒之团结力甚大，不易转化。然今则西洋各国亦大有人研究佛学，建立佛教庙宇矣。回教绝少信奉者，十余年前，湖南马舜卿好送佛书。初以彼所印书寄光，乃多属乩坛文字。光以前印《安士全书》、《文钞》与彼，彼已深信，遂息心研究。夫妻二人并五儿女，皆皈依。民十八年秋来函，云其妻生五儿女，初二尚好，三则血崩，四更甚，五更甚。今不久又要生，若再血崩，恐无命矣。祈垂救，并为未生儿<a id="page423"></a>
 起法名。光令念观音圣号，临产仍念，必无危险。先日信到即念，次日即生，甚安乐。《文钞》中马舜卿几封信，乃十五年彼知中华书局另排《文钞》，寄书附入者。</p>
<p class="bodyContent">光一向信不留稿。现在世道危险，无人不愿安乐。汝父母亦不能于危险不动心。若语以念佛，则必谓为叛教。若闻念佛，生则可以消灾增福，逢凶化吉。没则可以超出三界，由是渐修以至成佛。果有小事之验，即可渐生正信。若不婉为设法，是弃亲也。能以言化，甚好。否则向佛及观音菩萨前，代亲忏悔罪业。汝果至诚，必能回心向道。</p>
<p class="bodyContent">八月廿九</p>
<p class="bodyContent">复唐陶镕居士书</p>
<p class="bodyContent">汝夫肺病而死，又复失明，恐系病中不肯断房事所致。无论何病，均以断房事为根本治法。否则神医亦难奏效。汝既行医，当以病未十分复原，万不可行房事为第一切要之极重事。肺病宜静养，尤宜常念观世音圣号，便能速愈。汝夫业医而病中不以念佛为事，亦泛泛悠悠之人，无真实信心，故致一家数口，非汝无可为生矣。彼盖未遇真知念佛法门之人，故一心参禅。设一心念佛，或不致肺病不愈，而又失明也。汝若殉夫，致多数人失养，其过大矣。今由龙居士引汝入道，当以引人改邪归正，念佛求生西方，为报佛恩及善知识恩。以修净业求生西方为第一要事。汝当以《文钞》为所依，何可远涉冒险以见光乎？见光也是说《文钞》中所说之话。佛法中绝无秘密不传，亦非要口传心授之事。外道邪徒，本无道理。以秘而不传，诱人入彼道中。若公开不秘，则人皆知其陋劣，便无人依从彼矣。</p>
<p class="bodyContent">汝当以行医为事，勿兼教书。以果真尽心于医，日尚不足，何又能教<a id="page424"></a>
 书？认真则需费精神，否则恐误人儿女。且听我说专务一门，须注重念佛，则仗佛力，医道必能大行。但以利人为志事，不希望发大财。倘医道无误，则人皆信服，劝人吃素念佛，人当依从而乐为之，则是艺也而进乎道矣。此系以医弘法之章程。凡病皆令断房事，一年不知少死许多人，其功德唯佛能知。又女人临产念观世音圣号，决定无痛苦。即难产得要死，一念即可安然而生，况从小即常念乎？又女子从小，父母即令不许生气，习成一柔和慈善性质。一生之好处，说不能尽。倘性情暴躁，未嫁前亦有苦事，尚不多。以月经时生大气，或停经，或血崩。嫁后生大气，或堕胎，或胎儿感得暴躁之性质。生后喂乳时，生极大气，儿随吃乳即死。大气不甚烈，或半天一天死，无一不死者。小气不死，必定生病。若连天常生小气，前毒未消，后毒又加，则危险之极。此事吾国名医神医均未言及，今已发明，当与一切人言之，则是救命于未生之前，其功德大矣。医生宜各注意。蛋不可食。邪见人云无雄之蛋可食，此话切勿听信。又蛋有毒，以鸡常食毒虫故。</p>
<p class="bodyContent">复志梵居士书一</p>
<p class="bodyContent">手书具悉。为神钟山请影印《宋藏》一部，功德甚大。现在尚可订请，再迟则或无有矣。《净土五经》始出书，今写一字，著人到太平寺请二包，以分与令慈，及令姨丈令姨，及诸真修持者。五姨等欲皈依，今为各书法名，祈为转交。所言香敬，不须寄来，以作神钟山请藏费万分之一，以令彼等消业障而增福慧耳。麻疯病贵地不知有否？今寄传单二张，有则明年可以照方制药，无则随便送人，亦可留之以为治此病之根据。此病从来中外医家，均难完全断根。此方则不用钱买药，但只用人工柴火而且能完全断根。以故章鉴虞极力提倡，以期举世咸知也。又南<a id="page425"></a>
 方害大脚疯者颇多。以鲜木瓜用布笼于腿上，其肿即消。若无鲜者，以药店干木瓜片笼之，亦有大效。一老人率其女年二十五同来皈依，言其女害腿肿，有七、八年矣。光令念观世音菩萨，以消宿业。又令买木瓜，无鲜者则买木瓜片笼之，不四、五日完全好矣。且此女病此七、八年，想亦曾令医治，何以不知此之妙法乎？居士习医，想已知之。亦不妨再为告诉，以便于随见而行方便也。</p>
<p class="bodyContent">六月十二日</p>
<p class="bodyContent">复志梵居士书二</p>
<p class="bodyContent">手书备悉。汝书过为谦虚，令人怀惭，以后不须如是。书信一事，关系甚重。若常用草体，或成习惯，久久或致误事。冯梦华厚德君子，其子与孙皆死亡。前年过继之孙，又复死亡。只一一、二岁之曾孙，以为其后。而一家之中，寡妇四、五人，亦可谓景况凄惨矣。岂天特酷待厚德之人乎？缘此老一生，喜写草书。与人信札，非用尽心力，按文义推测，则不识者多。其中难免有误，以故致受此报也。汝学医，若习惯过为潦草之书，后来或于医方亦用此套，则危险之极。光故为汝母说，令勿学此派也。实惧后来误事，非仅以不恭为检点也。</p>
<p class="bodyContent">午餐虽系冷饭，必须煮热方可。倘日常冷食，久则受病，不可不知。医药为治病之本，而大医王之法药，又为治业之本。病由业生者多。由外感内伤而得者，药能治之。由业而生者，药不能治，唯法药能治之。能兼世药法药以治诸疾，则若自若他俱获实益矣。</p>
<p class="bodyContent">茹素及三净，宜斟酌行之。能净素，则净素。不能，则三净亦可。但宜多食菜，少食肉耳。世有愚人，谓己未净素，便安意多食肉，则其过非浅。宜发菩提心，誓度此所食之生。且不安意多食则可耳。<a id="page426"></a>
</p>
<p class="bodyContent">谛法师以静权法师离观宗，不能来沪讲经，以研究、弘法两社无人主持故也。白骨骷髅，曾于红螺见过，其形毕肖。盖百年前亲王送梦东禅师者。若常观之，则可以破我执而成净业，幸甚。无要事不须来信，免得彼此纷烦。</p>
<p class="bodyContent">三月十五日</p>
<p class="bodyContent">复志梵居士书三</p>
<p class="bodyContent">前林彤炜居士逝后，余遂莘与光书说其大略。光复书，恐彼说之庵，邮不能通，因寄与汝四婶慧渊，令其代转。以与遂莘一包书，信中说光为彼朝暮课诵回向一七，以尽师生之谊。以殊少暇，故未与其兄涤庵书耳。前日接其讣文，知其人过于聪明。今接汝书，知其以聪明自误处不浅。彼虽皈依光，实只见过一次，而所语亦无几句。《文钞》、《嘉言录》当不至未见，而徒以大愿于此作功德为事，不以大愿求生西方为事。于命垂终时，已与姊妹同梦佛光银台。不于此时一心求生西方，反发此种植生死根之四大愿。于此可见彼平日绝不以光所说者为志事，由兹遂失往生之好因缘。而蒙菩萨加被而愈，及至恶梦现而病随发，幸临终尚有助念诸人。而由此深植生死根之愿，致犹不能得往生之征兆，为可叹也。胸部后冷，乃生人道之验。汝谓现身说法，彼岂是此身分？然能因彼之不能力求西方以自误，大家遂引以为戒，决志求生，则其利益，亦不让现身说法矣。至于追悼会，乃涤庵兄妹之情，按理所不应作，但以念佛求得往生为事。至于念经拜忏做水陆，光绝不肯一语提倡。以难得如法，只张罗场面而已。</p>
<p class="bodyContent">所言《一函遍复》，实于在家人家有绝大之关系。而要数十张，何得言及印费寄费？如此说话，直是以光作市井商人看。若数千张，则可作<a id="page427"></a>
 此说耳。或十字是千字之讹？今令寄一包，只四百八十张，代为结缘。果是千字讹作十，当函示以便令国光再印。去年初次印四万，洋八十圆，共印二次，今年当不至涨价。此篇附于《佛学救劫编》中，《西方公据》之后，《初机先导》中。以期永远传布尔。《佛学救劫编》下册，《普贤行愿品浅注》二五页十一行上，脱去“如今世尊毗卢遮那”八个字。此系许止净依《辑要疏》所著，未曾取经校对，光为排印时，亦未对，故有此错误。及知，因取佛学书局所排之《辑要疏》看，则知系谛公一时忽略，以致一误而成数万误也。是知越大通家，越要细心。已令另排此一页板，亦令佛学书局另排此页。今将补法说明，祈将寄来之书补写好。十一行上地步太窄，不便填写，祈写于此页第二行“我皆随学”之下。此行只六个字，地步甚宽，补写于此最好。另排之板，仍在十一行上。若有此书，亦为补足。《佛学半月刊》亦令登之。因此书以二千零一二百部，归佛学书局领去结缘也。现今夏令，疟当发作，今寄一《治疟妙方》。</p>
<p class="bodyContent">又十余日前，接达一师书，云汝将往德国游学，来彼处辞行，可有此事否？人宜知足，但取艺精，不以游学之名为前途之目的，则不游亦可，游亦无碍。若欲以此取名闻，光颇不以为然。或恐以名自误，亦不得不预为详计也。林女士以聪明自负，欲担荷弘法利生之事，而不知求生西方，方能弘法利生。不以求生西方为事，其辜负佛恩也大矣。世多有不自量人，往往以菩萨所行之事，直引为己任。而不知自己在苦海中未出，何能遍救苦海之人？使彤炜计及于此，则当直下超凡入圣矣。</p>
<p class="bodyContent">复志梵居士书四</p>
<p class="bodyContent">前所寄《金刚新疏》接到，以冗烦未复，勿念。今知《宝鉴》、《文钞》各寄到，欣慰。谛公深得讲演之益，故年已七十，随讲随疏，不以为<a id="page428"></a>
 劳。足见佛法之利益，不可思议也。排时宜用现时之宋体字。仿宋字万不可用。不但易破难校，而且贵得一倍。何苦将钱作无益之事，令工人称快乎？宜令印书根，中华有此机器。若别家或无有，当令特办。铁的须二百多圆。去年浙江印刷公司做一木机器，云只三圆，光令做一付，送于太平寺，转送漕河泾监狱。如肯买铁机固好，否则令照漕河泾监狱之样子，做一、二付。光亦要一付，以备不时之需。书根印字易检收，且不至久而忘记，为益大矣。凡所印书，通通都令印书根。中华之机，由光印《安士书》而始，先亦无有。</p>
<p class="bodyContent">汝嫂可谓女中丈夫，五年中作许多功课。当即乘此功德，往生西方。虽云少亡，不名短折。以能念佛往生，则必定证无量寿，大为德门之光，非可以世间俗情而为论断也。祈劝令兄，亦须于念佛一法注意。凡有大病，非医能疗者，于医治时，兼令念佛。仗佛力故，必有奇效。于己于人，均有利益。倘平时修持有素，待至百年报尽，直往西方，庶可对于陆氏元配了无愧色。否则彼以女子已得超凡入圣，我以丈夫犹在生死轮回，有血性汉子，能不愧死？</p>
<p class="bodyContent">正月十三</p>
<p class="bodyContent">复郁智朗居士书</p>
<p class="bodyContent">汝欲令慈往生西方，超凡入圣，当竭力供养，至诚顶礼。何可止一香炉，而灯烛时花，一概不用乎？且汝于起首一日礼拜，以后何可不以礼拜为事乎？当于每早礼佛三拜，或多拜。念《弥陀经》一遍。《往生咒》三遍，或七遍。念《赞佛偈》毕，念南无西方极乐世界大慈大悲阿弥陀佛。随即绕念南无阿弥陀佛或一千声，或五百声。然后坐念半点钟。欲拜即在坐毕时。拜佛，或二十四拜，或四十八拜。观音、势至、清净大海众<a id="page429"></a>
 各三拜。念《发愿文》，或先《莲池文》，后《发愿偈》。或先偈后文，均可。毕，念三皈依。礼佛三拜退。朝暮各如是。日间定四时，或六时。但念赞佛偈起，念佛与前一样。若一七只一起落，也不以礼拜为事，久则懈怠漫无章程，便难精进。礼拜不须出声，但心里念。绕念当出声，不可音声太大，以免伤气。坐念不昏沉，则默念。昏沉，则朗念。无论念经念佛念往生咒，都要心口念得清楚，耳朵听得清楚，不使有一切念头。犹如就要死了，任事通置之度外。每顿吃饭，须先供佛，供过再吃。不可吃过饱，饱则昏沉。所言一心，并非专念一句佛号，就会一心。心若肯一，即念经念咒礼拜，也是一心。且汝在此七日内，吃饭喝水起坐时，不碍一心。何念经咒礼拜，便碍一心乎。未入关前七日，须与女人另宿。须吃净素。夜卧不可脱衣，或止脱外衣。靠身衫裤，切不可脱。凡大小便后，须先洗手，务取精洁。凡小孩妇女，概勿令来。便桶当另放一屋，切不可在本屋中放。七日之中，概不会人。即护关之人，亦只说交代事之一二句话，不得随便谈心。既是汝兄护关，彼在外边，亦当念佛。但不宜音声太大耳。</p>
<p class="bodyContent">十一月二十九日</p>
<p class="bodyContent">复韩宗明</p>
<p class="bodyContent">张宗善 二居士书</p>
<p class="bodyContent">末世外道充斥，纵有信心，多半归于外道，以无正法之可闻故也。近来交通便利，佛法经典得以流通，实为大幸。然不得既学佛法，又修外道法，以致邪正混乱，则为害非浅。佛法法门无量，求其下手易而成功高，用力少而得效速者，无有过于念佛求生西方一法也。良以一切法门，皆仗自力修戒定慧，断贪、瞋、痴。若将贪、瞋、痴断尽，则可了生脱死。倘断而未尽者，则犹不能了，况不能断者乎？念佛法门，但具真信切<a id="page430"></a>
 愿，至诚念佛。及至临命终时，必蒙佛慈接引，往生西方。喻如小孩由父母提携，即可直达本家也。近人多好立异，不肯做老实工夫，故有学禅宗、相宗、密宗者。此三法门，均不可思议，然均属自力。密宗虽有现身成佛之义，而现身成者，究有几人？莫道学密之人，不能现身成佛，即传密宗之活佛，也不是现身成佛之人。汝等且莫随此各法门知识转，则现生便可出此五浊，登彼九品，为弥陀之弟子，作海会之良朋矣。念佛之人，必须敦伦尽分，闲邪存诚，诸恶莫作，众善奉行，方可以身率物，自利利他。倘于伦常有亏，人便不生钦敬之意。明理之人，尚可观化。不明理者，以自己躬行有亏，便不肯听其所说。所谓以言教者讼，以身教者从。凡事皆以身为本，况教人念佛了生死乎？今为汝等各取法名，另纸书之。恐汝等未能直下信受，今为汝等各寄《净土五经》一本，《嘉言录》一本，《饬终津梁》一本。读《净土五经》，则知佛愿洪深，法门广大，纵属逆恶，一念回光，尚能往生。读《嘉言录》，则知法门之妙胜，修持之法则。读《饬终津梁》，则知平常即叫眷属念佛，临终自可不受破坏。外有《一函遍复》，则一切人前均好提倡。而临产念观音，实为人生第一要事。世间大事，只生与死耳。能如是提倡，其利益大矣。</p>
<p class="bodyContent">六月十八日</p>
<p class="bodyContent">复永业居士书</p>
<p class="bodyContent">近世少年，多由情欲过重，或纵心冶游，或昵情妻妾，或意淫而暗伤精神，或手淫而泄弃至宝。由是体弱心怯，未老先衰。学问事业，皆无成就。甚至所生子女，皆属孱弱，或难成立。而自己寿命，亦不能如命长存，可不哀哉？汝恐亦犯如上诸病，有则改之，无则加勉。既长持念菩萨名号，必须恳切至诚，自可所愿皆遂。倘仍悠悠忽忽，则亦只得悠悠忽<a id="page431"></a>
 忽之感应，决不能如愿悉偿也。光冗事太多，不得又有所求。现料理印书事，秋间了结，当灭踪长隐。以精神日减，应酬日多，无力支持故也。</p>
<p class="bodyContent">欲学佛法，必须要敦笃伦常，恪尽己分；闲邪存诚，克己复礼；诸恶莫作，众善奉行；戒杀护生，屏弃酒肉；信愿念佛，求生西方。以此自行，复以化他。俾内而父母、兄弟、妻子、眷属，外而乡党、邻里、亲戚、朋友，咸沐佛化，同修净业。则可生入圣贤之域，没归极乐之邦矣。愿慎旃哉。</p>
<p class="bodyContent">复石金华居士书</p>
<p class="bodyContent">手书备悉。食肉一事，关系治乱升沉。欲了生死出轮回者，当凛凛于此事，庶有希望。密宗法门，不可思议，而今之传者学者，多失其宗。以持咒三密之功，消除烦惑，则为正义。而传之者，以神通吸动人。学之者，无一不以得神通为事。则是尚未能扶壁而行，而欲腾空远游，何可得乎？西藏蒙古喇嘛皆吃肉，以其无什米粮，尚有可原。今之学密宗者，多开荤吃肉，反大嘉美其事，谓为吃了就度脱了，则成魔说矣。喇嘛做大佛事，尚须吃素。可知平常吃肉，固非正义。密宗提倡即身成佛，乃以了生死为成佛。一班无知之人，便认做成福慧圆满之佛。则是以松栽为栋梁，其材可以为栋梁，非现在即可为栋梁也。十七年有某某在上海提倡密宗，一百日成佛。上海有信心者，咸依之学。十八年夏，有艳其名，欲借此求利，请至北平。四十八日成佛，比在上海快一半。至十九年，北平、天津、上海皆不能容，回家还俗，可叹之至。</p>
<p class="bodyContent">了生死法，净土法门，最为稳当。无论何等根性，若具真信切愿，至诚恳切持念佛号，求生西方者。临终必蒙佛力加被，往生西方，此之法门，乃一代时教中之特别法门。一切法门，皆须以戒、定慧、之道力，断<a id="page432"></a>
 贪、瞋、痴之烦恼，烦恼断尽，方可出三界了生死。在昔颇有此种人，而今则恐全世界也无一、二人可得也。是以愈向后，愈宜专修净业也。</p>
<p class="bodyContent">复王悟尘居士书一</p>
<p class="bodyContent">接手书，知阁下与妻妾、二女全家念佛，信、愿、行三字，铭诸肺腑，何得又叹年逾半百，膝下犹虚，不孝之罪，永劫莫赎？夫子之有无，乃属于命。有妻有妾，非如不娶，以致无后者比，何引为恨，谓为不孝？夫不孝者，不能居仁由义，以辱乎亲之谓也。及有儿女不教训，以致或成庸愚，或成顽鄙。纵有多子，其不孝也更甚。既有二女，当善教之，俾知妇德、妇言、妇容、容者，容止。乃指举动庄重而言，近世俗儒不识字义，遂作容貌美好说，可叹。妇红。具此四德，而后再加以知因识果，信愿念佛，则将来出嫁后，必能仪型闺阃，师范女流，相夫教子，俱成贤善。若此女者，岂不为祖宗之光？今之世道，乱至极点，皆因举世不知教女之所致也。以人之性情及与习染，资于母者最深。幼时若有贤母，长时再有贤妻，其人有不为贤人乎？是知教女乃治国平天下之根本法轮也。而世人梦梦，专以娇养艳妆为事。以故多半妇女，皆相成夫恶，教子以机械变诈。俾有天资者，尽成狂妄。无天资者，悉作顽民。可不哀哉？汝读书人，此义不知，只望生子！近闻有杀父奸母者，其为父也，当是孝乎？当非孝乎？即宗祧一事，侄也可继。即无侄，侄女也可继。况念佛人，固宜断娑婆之业种，以期永世不至有污辱祖宗之裔，何幸如之？发什么痛叹？汝既如此，岂是真实念佛之人？</p>
<p class="bodyContent">妻妾二女，法名俱好。顾名思义，克实修行，即是菩提眷属。现在入圣贤之域，将来生极乐之邦，其为孝也，慈也，大矣。汝何不书姓名，了缘亦不知为谁。《安士全书》现已送完。明春邮路若通，当寄《文钞》、<a id="page433"></a>
 《寿康宝鉴》、《弥陀白话解》、《嘉言录》等。然二、三年来，陕西颇不易寄经书。愿阁下极力提倡因果报应，提倡家庭教育。而家庭教育，尤须注重因果报应，并及敦伦尽分，修持净业，俾一方之民，相观而善，其为功德，莫能名焉。光，秦人也。然二、三年来，秦地实未寄多书。近虽开单令寄，究不知能到与否。不能到，便失之，殊属可惜。</p>
<p class="bodyContent">复王悟尘居士书二</p>
<p class="bodyContent">前者蔺伯操来，言汝欲皈依，又将汝所书之字条见示。所言手续者，固无一定之仪式。如面受皈依，升座宣说，则为时须在一小时以上。于法座下，顶礼跪受。或图省事，亦可方便宣说，则为时不久，汝人在数千里外，遥祈受皈。礼宜预于三日前，朝暮志心礼佛，或二十四，或四八，或百八若干拜，以忏宿业。至本日清晨，即于佛前礼拜毕，自宣：“我弟子某某，遥禀吾师印光之命，皈依佛，皈依法，皈依僧，从今以往，乃至寿终，决不皈依天魔外道，及外道典籍，与外道徒众。”一顶礼。如是三说，三顶礼。再拜若干拜，即已。</p>
<p class="bodyContent">今为汝寄《文钞》二包，《观音颂》二包，《安士全书》二包，《弥陀经白话解》一包。常读此书，则取法有地，堕魔无由矣。所寄之书，除自存受持外，余送通文理、有信心、能恭敬者。倘邪见文人，漫无忌惮，切勿与彼。恐或亵渎，致令获罪。吾秦佛化，甚是否塞。汝既发心，当须著力修真实行。</p>
<p class="bodyContent">今为汝取法名为慧悟。谓以智慧了悟世间出世间法，自行化他。以期离世间生死之苦，得出世间真常之乐也。出世间法，无量无边。唯念佛求生西方，最为第一。详看《文钞》自知。然欲往生西方，必须敦笃伦常，恪尽己分；闲邪存诚，克己复礼；诸恶莫作，众善奉行；信愿真切，决<a id="page434"></a>
 志求生。不得有一念求来生人天福报之心，庶可得其实益。又须将上所说之事，上而劝其父母，中而劝其兄弟姊妹，下而劝其妻子，此约家庭中说也。外而劝其亲戚、朋友、乡党邻里，及一切相识之人。则自己之功德，更为广大。往生之品位，便可高增矣。</p>
<p class="bodyContent">复王悟尘居士书三</p>
<p class="bodyContent">《治疟疾方》，治无不愈。一弟子以其方治数百人，每令用过字纸勿弃，仍有弃者，心颇忧之。梦一老人谓曰：“但用白纸一条，写疟疾调理丸五字，焚于温开水中，服之即不发矣。”试之奇效，亦须于未发一点钟前服之。焚字条时，宜以长针或锥子掏于纸条头，以免火烧手，或致字未焚尽。世间有许多事，不可以情理测度。一广东弟子以《治疟疾方》治无数人。或问是何道理？不是咒，不是符，不是药，而能治病。彼云：“此乃无道理之道理，名为不可思议。”</p>
<p class="bodyContent">又女人临产，念南无观世音菩萨，决定会安然而生。苏州一贫家妇，生子死去，其夫到医院请西医来开肚皮，西医要二百元方肯开。其家办不到，西医去。隔壁乃开医学馆之馆长家，伊夫妇皆皈依光，其妇闻之去看。令其家念观音，伊亦帮他念。不久产妇活而儿子生矣。《一函遍复》已说之，祈与一切人说之。此亦自利利他之一端也。</p>
<p class="bodyContent">六月廿九日</p>
<p class="bodyContent">复王悟尘居士书四</p>
<p class="bodyContent">现在浩劫当前，大家通要认真念佛，求生西方。切不可求来生人天福报。纵得福报，也只暂时。福大则造业大，既造大业，必受大苦。若生<a id="page435"></a>
 西方，则永离众苦，但受诸乐矣。王慧茹法名，另纸书之。开示，以《一函遍复》代。</p>
<p class="bodyContent">复陆治平居士书</p>
<p class="bodyContent">世间医药，能治身病，不能治心及生死等病。佛为大医王，能治身心生死等病。汝既以济世活人为志事，当兼用佛法，则其益大矣。因为汝取法名为慧医。光老矣，旦夕将死，目力精神均不给，不能多书。今寄《一函遍复》药方等各一张，以为自行化他之据。又《开示录》一本，毒乳杀儿之广告，当为一切人说之。</p>
<p class="bodyContent">复费师敏居士书</p>
<p class="bodyContent">手书备悉。光老矣，目力精神均不给，不能详为开示。雪白纸耀眼不能书。今为寄《一函遍复》及《净土五经》、《十要》、《文钞》等二包经书。倘肯息心详阅，当可悉知净宗宗旨。然须恭敬，切不可照读儒书之绝无恭敬也。儒者不敬书，故世道乱而不已。设儒者敬书，则凡读书人均是希圣希贤之士，何至乱至此极乎？读佛法中经书，必须净手洁案，正身端坐，如对佛面，亲聆圆音。果能如是，则业障日消，智慧日长。以己所知，导利一切，是为慧懋。懋，勉也。以净土法门自行化他，自勉勉人，则便现生出此五浊，登彼九莲。即书所谓德懋懋修，功懋懋赏也。然须敦伦尽分，闲邪存诚，诸恶莫作，众善奉行。此二句乃佛经中之《略戒经》、《阴骘文》引用之。方为真佛弟子。方可令人相观而善。故曰：“以言教者讼，以身教者从。”世出世法无不以身为本也。<a id="page436"></a>
</p>
<p class="bodyContent">复化凡居士书</p>
<p class="bodyContent">手书备悉。净土法门，乃佛法中之特别法门，非宿有净因，颇难生信。禅者以见性成佛自雄，讲者以宏扬教观自矜。不但不肯提倡，极力破斥者，居其多数。末法众生，不遇净土法门，纵能明心见性，深通教观，谁能不断烦惑，了生脱死？光宿业深重，生甫六月，遂即病目。从此一百八十日，未一开眼。除食息外，昼夜长哭。迨好之后，尚能见天。入塾读书，深中韩、欧、程、朱之毒，幸无诸公之才，否则当受生身陷狱之报。后知彼非，因即出家。宗教门高，无力窥测。唯期仗佛慈力，往生西方。二十年前，挂搭普陀法雨寺，住闲寮。印光二字绝不形诸纸笔，故得安乐无扰。民六年，已有二人将与友人书排印数千送人。次年徐蔚如印《文钞》，此后则日无暇晷矣。光只以净土法门为彼说，一任人谓我无知无识耳。汝既读《文钞》、《安士书》、《了凡四训》等，以此自行化他，足可绰绰有余。若再研究宗教，窃恐见宗语之妙，教理之深，又将净土弁髦视之。反不如老实头一无所知，一心念佛之为稳当也。</p>
<p class="bodyContent">光老矣，目力精神均不给，以后无极切要事，勿来信，以无目力看与复也。今为汝取法名为师远。远，即晋庐山慧远大师，乃创兴莲宗之祖。以远公为师法，则不至被现今各宗知识所摇惑。</p>
<p class="bodyContent">世之学佛者，率以开悟为志事。不知悟而未证，尚不济事。即证初、二、三果之人，亦难免来生因福造业，或致堕落恶道。证四果者，方了生死。此依小乘说。若依大乘圆教说，初信断见惑，与小乘初果同。七信断思惑尽，方了生死。初信至六信，尚未了生死。初信位菩萨，其神通智慧，已非凡情所能测度。况二、三、四、五、六信位乎？参禅之人，每以宗家机锋转语，净宗、教宗皆无能答，为道高妙，而人不能知。实则起此知见之人，亦不知古人之意。果真知者，必无自雄自矜之态。何以故？<a id="page437"></a>
 以绝妙之语，亦极平常之语。不但会得不济事，即大彻大悟亦不济事。直须完全证得，方为了事。后世能证者，实不多觏。五祖戒禅师，五祖寺名，师戒禅师为五祖寺住持，故称五祖戒。于宋初名喧宇宙，门庭高峻，若龙门然，死后为苏东坡。有事迹可证。东坡以前世慧力，其文字见地，俱不平常，而复不拘小节，其守杭时，尚常邀妓自娱，可知戒师并初果尚未能证。何以故？以初果得道共戒，自然而然任运不会犯戒。若不出家，亦娶妻室。纵以杀身之威胁之，令犯邪淫，宁肯就死，决不肯犯。禅者若知此义，何敢藐视净土，高推禅宗。愚夫愚妇，仗佛力以往生，自己甘处轮回，不愿出离乎？光说此者，恐汝不知所以然。被禅者所屈，而舍佛力以仗自力，致了生死于驴年。尽未来际亦无驴年。</p>
<p class="bodyContent">《一函遍复》所附偈语，抬光过高，令光惭愧无似。今寄药方一纸，以白纸不能批，今附于此。《疟疾方》，不拘其病一、二年，或十余年，均一治即愈。《戒烟方》，又可治肝胃气痛，虽数十年，亦一治即愈，但不可加烟。《麻疯膏》，又名苍耳膏，若用大锅熬，须用一四寸宽，半寸厚，七八尺长竹板，或木板。短则人随板大动，太吃力，长则小动，不吃力。下头去楞角，要与锅底合。不住气推铲锅底，以免锅底结焦，致药失性。小锅亦须用小板推铲，此系熬糖之法。因此膏久熬，非如此必定锅底结焦，不可不知。北方此病少，南方及西洋各国皆有。各处医者，只能减轻，不能断根。此药能断根，故特详说熬法，以期有利无弊。</p>
</body>
</html>
