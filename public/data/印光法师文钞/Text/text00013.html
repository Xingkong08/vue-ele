<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="main.css" rel="stylesheet" type="text/css" />
</head>
<body><div id="page439"></div>
<h2 id="CHP1-3">印光法师文钞三编卷三</h2>
<div id="page440"></div>
<p class="bodyContent">复杨佩文居士书</p>
<p class="bodyContent">舍利未至原处，更为神变无方矣。此殆佛菩萨欲令汝与一切见闻者，深植善根，特为示现耳。梵语舍利，亦云设利罗。此名现绝不用。此云身骨。此约佛涅槃后，焚身化作八斛四斗舍利而说，乃约多分而言。亦有非身骨之舍利，如宋人刻《龙舒净土文》板，得三颗舍利于木中，三颗系三处得。又善女人绣经，针下有碍，视之得舍利者。又有念佛口中，得舍利者。有高僧洗浴令其徒揩背，听铮然有物落下，视之乃得舍利者。雪岩钦禅师剃头，其发变成一串舍利。宋长庆闲禅师圆寂，焚化日大风旋吹，烟至四十里外。烟所到处，屋上树上草上均有舍利，收之有四石多。外道不知舍利，乃戒、定、慧力所致，谓为精、气、神之所炼成者。此系窃佛教之名，而绝不知佛教之义，便妄造谣言也。多分属迁化而得，如刻板绣经，及念佛口中得者，并汝灯花上得者，乃因精诚之极，佛慈加被，为之示现者。又佛舍利，更为神变无方。如隋文帝未作皇帝时，一梵僧赠舍利数粒。及登极后视之，则有许多粒。数百因修五十多座宝塔。阿育王寺之舍利塔，可捧而观，人各异见，或一人一时，有大小高下转变，及颜色转变，及不转变之不同。是不可以凡情测度者。世人以凡情测佛法，故只得其损，不受其益也。</p>
<p class="bodyContent">汝欲皈依，今为汝取法名为慧潜。谓其心与佛智慧潜相符契也。即古人所谓愚夫愚妇颛蒙念佛，即能潜通佛智，暗合道妙之谓也。现在大劫将临，无论家属外人，同须劝彼志诚念佛，并念观音，以为预防之计。否则祸患一至，了无所恃。且勿谓念佛必无丧身殒命之者。即丧身殒命，而灵魂所趋，各不相同。固不得以不能免劫，以为念之无益也。今为汝寄书一包，又有《一函遍复》一张，则若繁若简，均可依行。不得又复来信，以自扰扰人也。<a id="page441"></a>
</p>
<p class="bodyContent">复开生、宁生昆季书一</p>
<p class="bodyContent">昨接汝书，知汝父病极沉重。不可作世间痴心妄想，当依佛法为之助念南无阿弥陀佛。祈其寿已尽，则速蒙佛慈接引往生西方。寿未尽，则速得痊愈。汝父年已七十多，当此危险世代，固宜全家一心念佛，求佛接引往生西方。若其世寿未尽，亦可以助念功德，令得速愈。但不可只求病愈，不求往生，如其寿尽，便失大事。当为汝父一心助念。彼能念，即随之念。不能念，则一心听汝等念。凡要紧事，当先问问。不要紧事，概不可提。若有志诚恳切之居士，宜请几位，同你们分班相续不断的助念。一直念到断气之后，还是一样的念去。如此接连再念三点钟，方好停念。又切不可未死以前，及才断气，就揩身换衣哭泣。此等行为，皆是拉他下海。世间人以此为孝，其破坏正念，不能往生，反令堕落，罪同杀亲，要紧之极！</p>
<p class="bodyContent">灵岩今日即请十僧打一佛七，佛七资一百圆。又为立一木牌位，永远供到念佛堂内，长年念佛，利益甚大，须五十圆。此一百五十圆，当由邮局直汇木渎灵岩山寺妙真大师。佛七亦是求佛接引。若世寿未尽，亦必能速愈。汝等欲减己寿而增父寿，光不为然。何以故？当此高年，又经乱世，后来之事，不知如何。固宜祈亲速生西方，以免后来或不如现在，则更难助念矣。今附大悲香灰少许，冲水澄清服之。纵死服之，亦能神识清明，正念往生。若不至死，则可速愈。</p>
<p class="bodyContent">至于死后，切勿瞎张罗，开吊会亲友。即至亲厚友来，必须用素，永断酒肉。丧葬敬神待客，通通用素，万不可用酒肉。丧中不用酒肉，儒家古礼如是，不独佛教为然。皇太子居丧，偷著吃酒，史官必书其事，以传后世。现在礼废，居丧作乐杀生，当做体面，汝等切勿学此极恶之派。又将亡人行状印出，请名人题赞，遍送亲友，此事亦极无礼。将亲之像，<a id="page442"></a>
 印于其上，人一收到，看过便丢于废纸中，不知如何亵渎。汝等必欲荣亲，当念念省察自己，居心动念行事，不敢有一念对不住佛菩萨天地鬼神。果能终身如是，方为大孝尊亲。否则所行不善，人必谓汝父损德，故有此不肖之子。所以人不可不自重也。</p>
<p class="bodyContent">复开生、宁生昆季书二</p>
<p class="bodyContent">手书备悉。世间为儿女者，于亲临终，多是落井下石。汝兄弟肯听我言，致汝父往生西方，是为真孝。汝须知无论老幼男女，临终均宜如是助念。均宜气断以后，至少须三小时，不动彼体，不停佛声，不行哭泣，愈久愈好。恐不洞事的人，久则不能依，故止云三小时。神识不清，吃大悲水后，神识便清。可知佛力不可思议，法力不可思议，众生心力亦不可思议。即汝等诚心吴泽南之母临终，舌硬不动。泽南以大悲水点于舌上，顷刻舌软而能念佛。一向声极小，此时连念三大声佛而去。汝父临终之象，果非虚饰，决定往生。平常人死，热气一无，身体便硬。念佛人数日不硬，乃是常事。</p>
<p class="bodyContent">回煞一事，乃世人俗见，凡寺庙中死人，均无回煞之事。吾乡名为出殃。念佛人往生西方，不可依俗人瞎安顿而行。今为汝等立一儒释两兼之办法。当回煞时，全家至诚念佛，或一小时，或二、三小时即已。切不可照俗人回煞之办法，则于亡人及存者均有大利益。</p>
<p class="bodyContent">至于开吊宴客，实在失礼之极。宜以此费作赈灾费，以此功德，回向西方，是为最善。即不能无一客来，决不可用酒肉，即敬神亦用素。</p>
<p class="bodyContent">光于汝前来信时，朝暮课诵，已为汝父回向往生。今当再为回向三七，以尽师生之谊。至于请名人作赞作诔，皆虚场面，并与亡人了无所益。当此国破民困之时，当以勿行此等虚华之事为是。汝等当知为人子，<a id="page443"></a>
 当以不辱其亲，为终身之孝。若实行敦伦尽分，闲邪存诚，诸恶莫作，众善奉行之事，人以汝等所作所为，通通皆好，虽口不说汝父母之德，心中已仰慕钦羡汝父母之德，此为荣亲之大者。若吃喝嫖赌，无所不为，纵将父母之德，说得再多，人心中必谓汝父母必有损德之事，不然何得生此种不肖之子。其辱亲也大矣！光以汝父之故，为汝等说此。汝肯依与否，我不能强。汝试深思而详审之，此语为可依与否？</p>
<p class="bodyContent">复吴敬仁居士书</p>
<p class="bodyContent">手书备悉。欲国民富庶，当从提倡因果报应起。人能知因果，自不作越理犯分之事，亦不肯务求华美，以耗费有用之金钱，为玩物丧志之弃掷。数十年来，以人民之脂膏，买自杀之器械，一年不知输于外国几千万万，此吾国互相戕贼之本也。此权虽不操在无位之人，何妨与一切人说说，俾勿随此流也。</p>
<p class="bodyContent">汝既求皈依，今为汝取法名敦本。敬为德本，敬则必能惩忿窒欲，诸恶莫作。仁为道本，仁则必能仁民爱物，众善奉行。再加生信发愿，念佛求生西方。劝一切人勿造杀因，免受杀报。往生西方，则超凡入圣，了生脱死。由家而乡而邑，不惜心力而为奉劝？则是艺也而进乎道矣！至于修持之要，《文钞》具有，祈详阅之，自可悉知。其要在于实行与至诚。否则不是敦本，乃是戕本。今寄《一函遍复》及药方，以期普利同仁。</p>
<p class="bodyContent">复振鹤居士书一</p>
<p class="bodyContent">汝既发心皈依，今为汝取法名为慧迈。谓依佛智慧所说之净土法门而修，即可超出三界生死之外，故名慧迈。汝既有《文钞》等书，但依之<a id="page444"></a>
 修持，即可得真实利益。光目力不给，不能详书。既皈依三宝，必须要戒杀护生，吃净素。即一时不能即吃净素，亦须持十斋或六斋。尤须深知食肉之过，即非吃素之日，亦须极力减少食肉。更须一心念佛。如有佛像，朝暮在佛前烧香礼念。除此之外，行、住、坐、卧都好念。即吃荤之日，亦要念。要日日时时常念。又要教家中一切人，及外面一切人都念。又要敦伦尽分，闲邪存诚，诸恶莫作，众善奉行，方为真佛弟子，方有往生西方之资格了。余详《文钞》及《一函遍复》。</p>
<p class="bodyContent">复振鹤居士书二</p>
<p class="bodyContent">去腊之信未收到。今为汝妻书一法名，又寄书二包。光老矣，目力精神均不给。以后永勿来信，亦勿介绍人皈依，以无目力工夫应酬也。即向弘化社请书，亦不用信内附与光之信。附亦决定不复。此二包书系送汝，亦勿寄钱来，以免彼此烦神。女人以相夫教子为天职，《文钞》、《嘉言录》中屡说之，《一函遍复》亦略说之。肯依之而行，一生受用不尽。</p>
<p class="bodyContent">复念佛会诸居士书</p>
<p class="bodyContent">白慧修来，持手书，令订《助念团章程》。此有《饬终津梁》所订章程，可斟酌用之。光老矣，精神目力均不给，已于去冬力拒一切信札差事。凡来信，均嘱以后勿再来信，来决不复，亦不许介绍人皈依，庶不至因过劳而丧明及殒命也。所有十一法名，悉开出。香敬六圆，并白慧修白福劲之二圆，共八圆，悉为贵会寄初机所看之书，并《净业日课》。以后若再来信，则定规不复。祈各各敦伦尽分，闲邪存诚，诸恶莫作，众善奉行，信愿念佛，求生西方，庶可不愧为佛弟子，现生便可超凡入圣，了<a id="page445"></a>
 生脱死矣。祈与诸位说之为幸。《一函遍复》关系甚大，一切人均当依之而行，则利益大矣。</p>
<p class="bodyContent">复乔恂如居士书</p>
<p class="bodyContent">去冬接手书，知在太平代真老著书，卓有成绩，不胜欣慰。凡事无论大小，既属于我，当尽心力而为。所谓狮子搏兔，亦用全力。人生世间，一瞬即过，幸在世间，当认真为。否则年时已过，欲为而不能。光已八十，一事无成，只会穿衣吃饭。所谓少壮不努力，老大徒伤悲。汝年志方强，当黾勉从事，庶无徒伤悲之遗憾也。</p>
<p class="bodyContent">复白静修居士书</p>
<p class="bodyContent">手书备悉。天热事冗，不暇多叙。今为汝取法名为慧修。谓依佛智慧而修净土，自利利他。余照《一函遍复》所说而行，则世出世法，两皆具足无欠也。恐汝见闻未广，今为汝寄《净土十要》一部。末世之人，不依此修，则虽是修行，亦可怜也。以不知仗佛力，而偏欲仗自力，则恐永无出生死之日矣。《佛学救劫编》一部，《安士全书》一部，《饬终津梁》一本。有此诸书，为前途导师，自不至或随聪明自负者所误也。</p>
<p class="bodyContent">复节慧竹居士书</p>
<p class="bodyContent">世间愚人，每好自立门庭，窃取三教之语言，立一秘密不许为人说之道。由其秘也，人莫知其内容，故皆如苍蝇之逐臭而投之。由其未授<a id="page446"></a>
 道前发咒也，故致愚人死也不敢违背。世间一切外道，仗此二法，遍布天下，莫之能灭。使彼等无此二法，则无一外道能存立于世间也。汝等幸出邪途，归于正道。当敦伦尽分，恪遵佛法。武、左二人法名，另纸书之。为彼二人各寄书四包，以作开示。祈与彼等说之。年内当有二次书若干寄来。</p>
<p class="bodyContent">八月十三日</p>
<p class="bodyContent">复骆季和居士书一</p>
<p class="bodyContent">接手书，不胜感愧。光幼失问学，老无所知，人皆以讹传讹，妄谓光为知识。迫不得已，只好以土语凑集塞责。不意阁下亦以万人传实者为实，而不察其实为一人传虚也。《心经序》不加罪，已为分外，况复过誉，愧何有极？贵刊改作月刊，甚为有益。至谓光之芜稿，何堪占此好地步？而况冗务多端，代劳无人。纵有一、二差堪入目者，亦无暇钞寄也。</p>
<p class="bodyContent">至谓出家专修之说，光绝不以为然。以阁下才智足以宏法，率其家人同修净业，是为两得其益。若一出家，家人困苦，必起谤法之心。是未能自利，先害家人，忍为之乎？佛法无一人不堪修，亦无一人不能修。但能念念知不修净业生西方，则长劫轮回，莫之能出。以兹自愍愍他，自伤伤他，大声疾呼。俾近而家人，远而世人，同修此道。其利益，较之唯求自了者，何止天地悬隔也。</p>
<p class="bodyContent">当今之世，坏乱至极。欲挽世道人心，尤须以因果报应之事理，为第一著。知因果报应，自可勉为良善。倘唯说玄妙，不注重于因果，或致成口口说空，步步行有之派，其益亦不过作未来之种子耳。若注重因果，则便存改过迁善之心。此现在宏法之所宜急讲也。<a id="page447"></a>
</p>
<p class="bodyContent">复骆季和居士书二</p>
<p class="bodyContent">廿四接手书，不胜感愧。光之文，殆同聚叶。而阁下与李契源踵讹袭谬，以为可以令人生信，光亦只好将错就错。奈近数日人事偏多，直无暇晷，以故延至于今，不胜歉仄。《佛法要论》本欲看两遍，以无工夫，只看一遍。以原标凡破体字皆标，光亦效之。其中有可以商酌者数字亦标之，祈为裁度。序文凑六百数十字，支离络索，殊无可观，不过借以塞责。若弁之书首，亦只是弁髦之设，于本书绝无发明处。廿六日方远凡以阁下之《始终心要钞》，寄二本来，祈为一校。随即看两遍，次日即寄去。以排时校者尚有遗漏，恐彼或印勘误表，故不敢久延耳。廿八莲航居士亦寄一本，想阁下已经阅过。其讹字亦已备知，故不寄来。唯十九页十七行，及二十页二行，似有脱文，祈详察之。如果有脱讹，祈标示改法，寄于上海闸北青云路恒裕里七十四号交方远凡居士，彼寓其姨丈家耳。李契源之函，随函寄回。</p>
<p class="bodyContent">复骆季和居士书三</p>
<p class="bodyContent">接手书，及所改之文，甚好。此书文义俱好，唯此处似有欠缺，以故光乞阁下补之，以备再版时添入耳。此外悉无欠缺。所有错字廿余，皆抄者粗心所致。光拟为再版计，故于错字并俗字，及圈之多者缺者，一一标之，以寄方远凡。今将所标之本寄来，祈一览。此系校对微事，何可谓鉴订？有谛公序，足可发人景仰，何须光序？况光冗事繁多，不久要往申料理《观音本迹颂》事。</p>
<p class="bodyContent">又另排《文钞》，拟每页加二行，每行加二、三字，添三万言之文，尚可不加纸面，亦省费之一法。又以青年不知节欲，并房事忌讳。由兹死者<a id="page448"></a>
 无算，成残疾者亦无算。因发心排印《不可录》，增上万言，改名《寿康宝鉴》。一居士出一千六百元印送，可印近三万本。此次往申料理付排。秋后《文钞》、《寿康宝鉴》俱可出书。由是之故，颇形忙碌。大约五月半间，或可回山。《心经》浅说》未见寄来，此不须虑。纵有一二错字，亦无大关系，通文义者，自能知之。</p>
<p class="bodyContent">复骆季和居士书四</p>
<p class="bodyContent">十一日一函，谅已收到。昨接手书，不胜感愧。彼此心交，何须格外谦虚？《心经》浅解》无甚错讹。以见阁下凡破体字，时或标出，故光按例详标。间有一、二改者，祈详察之，庶不致剜肉做疮也。《大士颂》以去年打仗，所订之纸不敢发。中华二千多件至后水涸，不能出山。今正尚未来，因权用毛太，印一万，以备众览。当于此月内可发送。阁下用“可否惠赐几部？”何视光之小也？光拟募印数十万，遍布中外。虽未能如愿，然已有六万部。虽全归任者自送，而亦有万余部，祈光送者。阁下问已出版则可，言：“可否惠赐？”则过为谦虚，反成小视印光也。光冗事实繁，无暇作文。</p>
<p class="bodyContent">于廿一、二当往申料理《观音颂》事，并将《文钞》令中华另排，又以《不可录》增订付排，大约年内俱可出书。不可录以一居士蒙三宝加被，不药而愈数月之痼疾。因其妾以终身吃素祷，即日病回机，不药而愈。以久病尚未复元，即犯房事，遂致殒命。光念世人未知忌讳，故致死亡者，不知几何。遂发心印此，以拯青年于无形之中，致治于未乱，保邦于未危。使此居士知此，断不至得此结果。其人尚诚实好义，非下流派。惜不知其忌讳，以致送命。而以至诚祷夫病愈之贤妾，竟成杀夫之恶妇。皆其平日昧于夫妇房室之道，有以致之。阁下行医，益宜以其忌讳<a id="page449"></a>
 为嘱。俾一切人不至误送性命，其功德比用药治病之功当更广大。此后无要事，勿来信。以出门事繁，无暇答复。大约五月半间可以回山。以有去年三月，本寺退居所托鉴订《普陀山志》系一儒生修一年之久，尚未暇看。回山当先了此事，俾其流通也。</p>
<p class="bodyContent">三月十四日</p>
<p class="bodyContent">复庞契诚居士书</p>
<p class="bodyContent">所附之《戒烟方》好极。光于《安士书》、《文钞》木刻、铅印二板皆附之。又遍寄与各处知友，祈其流布。其依此戒好者，十居八九。其不好者，大半其人先有色癖，一戒即出别种毛病。此非药之不灵，乃属彼之底虚。是特别性质，非通途常法。恐或有一、二不灵，谓其方不善，故为叙其所以。噫，吾国之人，一迷至此，以鸩毒作补养，安见其不家败国穷人民颓废也。呜呼哀哉！</p>
<p class="bodyContent">复柏龄居士书</p>
<p class="bodyContent">今之学堂，直是一个陷人坑。不陷于邪说中，便陷于自由恋爱，任意冶游。须知人只四、五尺一动物耳，而与天地并称三才，则人之名，尊无与等。名既尊贵，必有尊贵之实，方可名之为人。否则便是衣冠禽兽，以其无有人之气分故也。才者，能也。天能生物，地能载物，人能继往圣，开来学，补天地之化育不及，故与天地并称之为三才也。若只知饮食男女，不知孝弟忠信，礼义廉耻，则较禽兽为恶劣。是人也，空得一世人身，绝无一点人气，则一气不来，当堕地狱。经百千劫，了无出期，欲为禽兽，尚不可得，况又得为人乎哉？<a id="page450"></a>
</p>
<p class="bodyContent">汝最初不知此义，闻恶友之诱即冶游。及恶毒已受，疼痛不堪，好后又行又发又犯，亦太不知好歹，太无志节矣。须知男子冶游，与女子偷人，了无高下。世人每以女子偷人为贱，而于男子冶游，则不以为怪，此皆不知人之名义，所以有此恶劣知见也。幸汝以屡次受苦，始知回头，亦是宿世善根所使。而光又详说所以者，恐汝此心未死，后来或复蹈此覆辙。故欲使知人名尊贵，而不致自暴自弃。并以此劝谕一切青年男女，同凛人之尊贵名称。实行敦伦尽分，闲邪存诚，诸恶莫作，众善奉行之世善。又复发菩提心，普利自他，同皆生信发愿，念佛圣号，求生西方，以修出世之善。是则可名为人。虽不能继往开来，参赞天地之化育，如古圣贤。然亦有少分继往开来参赞之功德，则人之名，方有实际，不成空谈。今为汝取法名为宗诚。宗，主也，本也。谓以真实至诚，自行化他。不使有一丝毫虚假，及恶劣念头，以至辜负人之一字也。五戒且先自持，既能真持，久之则受，又有何难？倘心仍犹豫，是则名为儿戏。不但汝自罪过，光亦同得罪过。</p>
<p class="bodyContent">六月八日</p>
<p class="bodyContent">复慧才居士书</p>
<p class="bodyContent">嘉梦频得，乃宿因现恳所感也。大寺院，即华严法会。但以未破烦惑，只见劣相，不见胜相，然亦颇不容易见此境界。至于长者取水赐饮，乃文殊菩萨以甘露赐汝也。宜常勉力，庶不负此一番加被之恩德也。良以博地凡夫，多随境转，故曾子于将死之时，始说：“《诗》云：‘战战兢兢，如临深渊，如履薄冰’，而今而后，吾知免夫！”不到临终，尚恐或有陷溺，不敢说此大话。今之好说大话者，皆是绝不在脚根下用功之狂夫也。令友舌根不利，乃其宿业。念《法华》固好，念佛念观音，亦能消业<a id="page451"></a>
 增慧。不可固执，谓唯念《法华》方能也。念佛若真至诚，尚能超凡入圣，岂止令舌根利而已哉。</p>
<p class="bodyContent">丁丑年元月二十五日</p>
<p class="bodyContent">复慧华居士书</p>
<p class="bodyContent">数日前接汝书，不禁令人心痛。吾国各省天灾人祸，重重降作，民不聊生，诚可痛息。推求其故，远因程、朱破因果轮回，近因当权，弃古圣人之法，行西人之道，以致举国若狂，人心愈坏，天灾常临也。汝家既近江岸，不但房屋已无，且恐田地亦坏。顾目前计，将老母家眷搬到省中。有汝之薪金，尚好维持。若心想过奢，欲恢复旧有之房屋田地，恐无此力。若强为之，或有不得不随现在人之行为者，则是犹嫌灾小，更造大灾之因，实为痴人之计虑。果能通身放下，只顾现状，大灾之后，决不敢又造灾因，则后来当有不期然而自然之好现象。君子素其位而行。现在也。此乃素患难，行乎患难之良法也。至于设法救济，光实无此大力。今年零碎赈济及公益，用千多圆。又以他人所施印书款，令彼拨赈陕灾有二千多圆。况光一向不肯向人募款，不过彼既发心，令其转移而已。所当致力者，要极力提倡旧道德、因果报应。目下排印《八德须知》，待出当寄数包，以为提倡之根据。</p>
<p class="bodyContent">光现忙极，一切应酬通谢绝。以去春起，修正《清凉》、《峨眉》、《九华》三山志，请许止净标其大致，修理安顿，悉归于光。一年多来，未了一部。今《清凉志》已排，若不拒绝一切，则实难求如法。大约明年此时，或可俱了。若有所出，亦当为寄。祈勿来信，即书收到，只简略说其收到而已。<a id="page452"></a>
</p>
<p class="bodyContent">复陈伯达居士书一</p>
<p class="bodyContent">接手书，知令严所有灵感甚多，不胜钦佩。若约受法时，大士与天龙八部皆现。尚有密宗禁戒，不许宣传之妙境。此岂为素奉基督曲为示现乎？若依此义判，必定有所证。若无所证，圣决不率尔虚应。至谓起信之见应身，乃念佛人临终之相。以未破无明，所见皆应身。报、法之身，非彼善根所能见者。至于普陀梵音洞之见，乃曲令众生增长信心。人人得而见之，不可引以为例。若引，则便致一切人，皆依此以造谣言矣。</p>
<p class="bodyContent">五台之文殊，古人见者颇多。然皆有大因缘，或有深工夫。见则必有悟解证入。光，光绪十二年朝五台。先在北京琉璃厂遍求《清凉山志》，只得一部，日常看之。以天冷，至三月初，方到山。住山四十余日，见来朝山者，多说见文殊菩萨，实少真行持者。固知朝山者说见，皆附和古人之迹以自夸耳！使其果见，其人必与随流打混者金鍮各别。否则文殊便不自重，而轻以现身，所为何事？理即佛，即一切众生是，非指背尘合觉而言。若背尘合觉，则便属名字矣。某君之入定则同毗卢遮那，出定仍是凡夫，乃不知惭愧，大言欺人耳。使果同毗卢遮那，断不至仍是凡夫。彼盖欲以密宗压人。不知光纵不知密宗，岂不知是非，而即可笼络乎哉？</p>
<p class="bodyContent">汝父一生灵感甚多，即在千百里外者闻之，亦当发生信心。况汝母去时，金台现瑞。又复回报汝兄弟及诸妇，尚不生信，亦可谓强项之极矣。汝父母现生殁后，皆有事迹超凡入圣。不于此大利益处生感激，而乃于家道贫富上计较。谓奉耶而富，奉佛而贫，因兹不生信心。是与见摩尼宝珠，随人心意而为雨宝，仍复轻视此珠，而宝贵鱼目，以为至宝者，了无有异。丧心病狂，一至于此。致劳汝母又为现身，始稍止谤语。真可谓妇有长舌，唯厉之阶，辜负佛恩，辜负母恩矣。逆境苦况虽恶，然欲成<a id="page453"></a>
 就道业，尚赖此以警觉。否则日奔驰于声色货利之场，何暇顾及自己本有佛性，而汲汲然欲得亲证，以得其受用也。众生之生死不了，皆因有我。使其无我，则贪、瞋、痴，杀、盗、淫，从何而起，由妄认此四大假合之我，遂将常、乐、我、净四德之真我，全体埋没。此所以世道人心，日趋日下，杀人盈野盈城，而不生悯恤，皆由为我之故耳。光系直心肠人，不能不为汝实说。</p>
<p class="bodyContent">乙丑十月二十六日</p>
<p class="bodyContent">复陈伯达居士书二</p>
<p class="bodyContent">汝说自利须出家，利他须不出家。不知修戒、定、慧者，唯出家为易。若修净土法门，则在家更为得力也。倘谓在家决难修行，则出家亦不能修行。何以故？以在家不著力，出家能认真乎？此可预决其不能之势耳。汝家有妻子，无所依靠，何可作此妄想？此系因循推托之情。使汝真出家，汝仍是懒惰懈怠，无所成就。光见之多多矣。至于受戒一事，诸恶莫作，众善奉行，乃三世诸佛之总戒。谁不许汝自己发心受？即五戒，谁不许汝向佛前自誓受？何须要到普陀，方能受乎？普陀千万勿来，以来须用若干川费，经若干日，亦不过但授以五戒之名相而已。即必欲从师受，常熟亦有清修僧人，岂不能授？而必欲从光受乎？</p>
<p class="bodyContent">学佛之人，先以知因果慎独上下手。既能慎独，则邪念自清，何至有所不如法处。若有，则当力令断灭，方为真实行履。否则学在一边，行在一边，知见愈高，行履愈下，此今学佛自称通家者之贴骨大疮。倘能以不贰过是期，则学得一分，便得一分之实益矣。现今之世，乃一患难世。光前请许止净所著之《观音本迹感应颂》，已令付排。今寄说明一纸，有欲利人者，不妨令其任印流布。现已任及五、六万部矣。光拟印万十数遍<a id="page454"></a>
 布中外，恐不易到。上十万部，当可做到。</p>
<p class="bodyContent">乙丑十一月初七</p>
<p class="bodyContent">复周文珊居士书一</p>
<p class="bodyContent">末世众生，欲于现生了生脱死。若不念佛，求生西方，决定做不到。何以故？以无力断惑故。念佛求生西方，仗佛慈力，未断惑者，亦可往生。既往生已，惑业苦三，悉皆消灭。喻如片雪当于大冶洪炉之上，未至而化。以西方乃佛菩萨境界，凡夫到此，凡念不期断而自断。汝若欲了生死，当请《印光法师文钞》上海佛学书局有过细看，自然了知所以。光老矣，目力精神均不给，以后切勿来信。来亦不复。以《文钞》即是一部开示，何得又要一篇乎？又况旦夕将死，不能应酬乎。</p>
<p class="bodyContent">八月十二</p>
<p class="bodyContent">复周文珊居士书二</p>
<p class="bodyContent">十四接手书，备悉。以冗繁未即复。五元当为《文钞续编》排印之资。光本不欲再印，故从民十五年中华书局《增广文钞》排好，所有应酬文字，概不留稿，而报国当家明道师，令人私钞。廿四年去世，彼所抄之稿，归灵岩当家。彼又搜罗于半月刊等书中，只好随他的意。现派人抄作真体，免得排时错讹。汝决定要求生西方，当向本埠佛学书局请《印光法师增广文钞》及《嘉言录》看。如其有暇，则请《净土十要》、《净土圣贤录》此二皆光所排印者。《净土五经》此系书册本，亦光所排印。看。则净土法门之大致，便可悉知矣。</p>
<p class="bodyContent">既欲生西方，必须三业清净。当戒杀吃素，亦劝父母、兄弟、姊妹、<a id="page455"></a>
 妻子均吃素念佛，求生西方。生西方，则超凡入圣，了生脱死。何忍令生我之人，及同气连枝之人，不得此殊胜之利益乎？旁人世人尚须劝其修持，何况自己父母眷属乎？须知念佛求生西方，乃佛法中之特别法门。多有参禅讲经者不以此法提倡，宜立定主宰，无论他如何说，汝总不依他的话，另修别法。何以故？以念佛是仗佛力了生死。有真信切愿，志诚恳切念，个个人都好了。其余法门，皆须断尽烦恼，即三界内见思二惑方能了。其难易相去天渊。</p>
<p class="bodyContent">八月十七</p>
<p class="bodyContent">复马宗道居士书一</p>
<p class="bodyContent">接手书，知道念日纯，不胜欣慰。今年之乱，千古未闻。此皆吾人往昔劫中恶业所感。故虽未实受害，而其惊慌惨凄何可名言？阁下既知气愤为害，何不当发气愤之时，作我已死想。死则任人所为，绝不相争矣。若常时作将死想，则道念自切，情念自息矣。今人好发起新章程，彼废伦免耻等，尚可公然提倡，欲推行全国。吾人遵佛教诫，戒杀吃素，又何惧同教中之异议？当仁不让，见义勇为。尚祈以身作则，引彼拘于教者入大乘法门，以期不辜佛恩，不负己灵，方为救世之道。</p>
<p class="bodyContent">老年人固宜一心念佛。看大乘经论，不过明理性，种善根而已。若必欲现生了脱，请如到临命终，如堕大水火以求救而念佛。则必可仗佛慈力，带业往生。否则难保定矣。祈熟读《文钞》自知。</p>
<p class="bodyContent">世人每以教界相拘，致毕世不闻大法，尚自以能遵守本教为功。若果本教之圣贤，只许人依本教之理教，他教之理，纵有胜于本教者，亦不许入，即入亦不赞许，如是直与市井小儿知见无异，是尚得谓之为圣贤乎？是知以教自拘者，皆悖本教圣贤之心也。汝本回教，能信奉佛法，<a id="page456"></a>
 皈依三宝，可谓豪杰之士。然须力敦伦常，恪尽己分，诸恶莫作，众善奉行，信愿念佛，求生西方。以此自行，复以此化他。自可决定即生出此五浊恶世，生彼清净莲邦。不致上负佛恩，下负己灵也已。今为汝取法名为宗道，汝妻为宗德，文庆为慧畅，文裕为慧丰，文智为慧纯，文馨为慧馥，俾彼等同皆吃素念佛。如不能净素，切勿恣意令食。一则保存慈心，一则卫护身体。汝教食牛，固宜切戒。以牛于人有功，食之更加罪过。湖南人吃饭，不吃尽，此风甚劣。食为民天，何敢暴殄。宜与儿女及婢仆等说其所以。虽一粒半粒，亦不宜弃。人若抛撒五谷，必定来生无饭吃，今生亦有即得饥饿之报者。人若蹧践字纸，必定来生无目及愚痴无知。宜令儿女等同读《阴骘文》、《感应篇》，为彼讲说。俾知为人之道，及三世因果之理，则将来自不至流为暴恶。彼杀父杀母废伦免耻者，皆由最初不知为人之道及因果报应，一闻邪说，遂极力依此，以逞其肆无忌惮之心，为可哀也。今寄《弥陀经白话》及《心经注》、《学佛浅说》、《感应篇汇编》共一包，以为汝教训儿女等立身修德之据。</p>
<p class="bodyContent">汝盖未悉心详阅《文钞》。纵阅，亦只泛泛然过目而已。（一）所言先从十念进行，不知十念一法，乃为极忙之人所设。以终日无暇，但只晨朝十念。若有工夫人，岂可以十念了之乎？如先念十念，再按自己之身分，所立之功课做，则可。若但十念即已，则不可。况此患难世道，祸机四伏，若不专志念佛及念观音，一旦祸患临头，又有何法可得安乐？况汝家道向有丰裕之名。现虽不比以前，然一班痴人，固常欲夺而有之。汝不知净土法门即已，既已知之，何可泛泛然修持乎？即谓世缘或难无碍，但宜有事时从减。无事时，何亦可作有事时之预备，免间断之咎而不修乎？（二）按理宜净素。虽势难即净，但宜少食。即食，亦当存一怜悯度脱之心。非吃荤人念不得佛也。（三）念佛岂有定章，但取适宜。清醒时，金刚念，默念。昏沉时，小声念，大声念。（四）礼佛一拜，罪灭河沙。当量自己工夫，勿只取其安逸。（五）礼佛唯取志诚恭敬，固不在世<a id="page457"></a>
 仪出世仪也。（六）《弥陀经》，宜朝暮作功课。若有暇，清晨洗漱毕，或先用十念法，后再礼三拜佛，念《弥陀经》一遍，《往生咒》三遍，念赞佛偈，念佛五百或一千声，再念观音势至清净大海众各三声，再念回向文，三皈依。照《文钞》及《弥陀经》白话注后附之修行法。余《金刚经》等，当另一时念。随自己工夫定。（七）佛号，《弥陀经》，均无甚别音字。饭食读反寺，仍是世音，《四书》、《五经》皆是如此。以人多忽略，认为特别音。汝试查查字典。然饭食读本音亦可。读本音，饭即是饭，食即是吃。读别音，饭反即是吃，食寺即是饭，固两皆可通也。唯佛号上之南无二字，必须要作纳莫之音读。其义，白话注后详说之，不可读本音。（八）念佛宜量自己之房屋，地步宽窄。如其能绕，绕行固宜先绕。或于屋外绕，亦可。绕时亦可舒畅气息。绕佛乃表示随顺佛意。不徒表示随顺而已。自己修持，但取诚敬。跪立坐绕各随其便。若欲如法，诵《弥陀经》宜跪，立诵亦可。至念佛时，则先绕。绕念一半，则坐念。坐念将毕，则跪念十声。再念观音势至清净大海众各十声，或各三声。庶身心调适，不过劳，不过逸，气畅身适，有益无损。所言令慈在堂，固宜以此理奉劝，令其生信念佛，以期出生死海，何可谓为过傲。父母爱子之心，无所不至。彼若知其有益，岂有不肯赞许之理？彼若不知其益，尤宜多方启迪。俾生我者，得佛法之实益，是之谓孝。如彼固执己见，不肯生信，但当代为忏悔罪业。诚之所至，金石为开，况母子天性相关。汝果真诚为亲忏悔，亲必有蒙三宝加被，转生信心之日。又当令宗德慧畅等，皆如是行。则一门骨肉之亲，同作莲邦诸上善人，何幸如之。</p>
<p class="bodyContent">世事日非，宜勤念佛及念观音。真达师朝九华去。光于七月廿五即到太平寺，以印书事，恐须十月间回山。杨棣棠之《儒释一贯》，尚未出书。此书迟出，则所择必精。然今日之要务，唯在认真念佛而已。凡事须按时节因缘，及己之能力而论。譬如遇难之人，欲远逃避，虽金珠满屋，皆不敢携。所必不可不携者，唯糗粮也。以一日无粮，则不可以生。金珠<a id="page458"></a>
 若携，或至招杀生之祸。汝于此时世欲得利益，有净土诸书已可以无憾矣。若不专心致志，纵博极群书，或致反等闲视净土矣。</p>
<p class="bodyContent">早晚宜诵《弥陀经》，不宜但十念。释迦当于最初时，先礼三拜。愿文随意，必须按文发心，方为愿。倪夫人若按所说之景象，则决定可往生。其先见白须老人，不见佛及莲华者，盖以功行尚浅，故所见较劣也。所言品位，当在中品中生下生之间。然西方九品，乃大概而论。实则一品，俱有无量百千万亿品。但得往生，即已超凡入圣，了生脱死。虽在下品下生，已高超生天百千万倍矣。近又印《感应篇直讲》二万，尚未钉出。出时当寄一包，令儿女等同皆读诵受持。则长大决不至随潮流，以行废伦免耻等事也。欲儿女皆成贤善，非从此著手，则无由矣。《闺范》，去年由魏梅荪提倡，印一千部。光亦任五十部，今年光自提倡印三千部。此系石印无板，别无卖者，今与汝寄一包来。又《浅说》一包，《感应直讲》一包，此书当令儿女同念，则不至随恶潮流转矣。汝且详阅净土经典及诸著述，及与《法华》、《楞严》等大乘经。若一味研究，或将净土法门，反忽略视之。则所研求者，非所倚仗。所倚仗者，以不专研求，或至反不能倚仗。则茫茫苦海，何由而出？岂非求升反坠，弄巧成拙乎？</p>
<p class="bodyContent">娑婆世界，凡圣同居。圣若降临，亦复示作凡夫。彼必于伦常躬行，加人一等，令人可钦可佩。后或示其从迷得悟，极力修持。或终身不示修持佛道之相，而于死后示现异迹，发人深省。儒、道、耶、回四教皆有圣贤。然其所发明之理性，但只佛教中人乘天乘而已。于自心本性，皆未能究竟发明。有不知此义者，以为皆是圣人，便谓悉皆平等，无有高下。或者以所说未臻道源，谓非圣人者。以在彼当教，堪为圣人故，皆为未彻之论。世之讲道论德者多矣。求其将真妄源本，生死原由，与心性之极致，生佛之同异，发挥尽致，了无隐遗者，舍佛教则无有也。菩萨度脱众生之誓愿，无穷无尽。随类逐形，种种方便而为感化。所谓应以何身<a id="page459"></a>
 得度者，即现何身而为说法。所云说法，亦不专指口说。或以身说，或以殁后异迹说。马玉高之媳，与昔之乞妇毕生之躬行，直可以镇坤维而立《闺范》。此举见闻之迹所言也。至其死后所现之相，非儒道耶回经中所有，乃佛教得于现生证果之相。惜世之知道者少，无能发明其事。但作一种奇异事迹以传，为可惜也。菩萨欲化外道以入佛道，若不现外道之迹，则彼外道无由而生信仰，以起修持也。所示之迹，非言说所能穷其方便。《普门品》所说，不过举其大概而已。现今世道坏至其极，而信奉佛教念佛念观音之灵感，甚多甚多。光以冗忙，精神不给，以故皆不记录。若录，当成巨帙。</p>
<p class="bodyContent">汝颇有家资，值此时世，当竭诚尽敬，与宗德慧畅等念佛及观音圣号，以作恃怙。至于研究教义及密宗各义，亦不过开发智识而已。若欲资之以了生死，则断断不能。何以故？以彼各宗，皆须自力修到业尽情空，方有了生死分，否则纵令悟处深，功夫高，功德大，皆莫能了。唯净土一法，不断惑业，可以仗佛慈力，带业往生。此之法门，非一切法门所能比拟。若无真善根，断难彻底信。所言《观经》，即《观无量寿佛经》。《文钞》中引，或节三、二句，下即发挥义致耳。汝既未指页数，亦不便查。佛告阿难及韦提希，系观经之文。观经二字，乃经之题，而约略书耳。</p>
<p class="bodyContent">各教在不分门庭一语，亦不可笼统。若混然不分，则大小邪正，何由而辨？若究竟归本，则不归佛教，将何所归？譬如大江大河，已自宽广渊深矣，然若不归于海，则从来未有也。海则从有天地以来，日日如是，纳了不见其增益。大江，秋雨发时，便浩瀚汪洋矣。汝所言死归一辙，亦非至当。唯死是一，而生六道与证四圣，其苦乐盖天渊相悬，何得云一辙乎？各教随所修而得罪福，天堂、地狱固无二。至以为一，各教不应皆有真义，此语汝尚未知各教之真，亦不能一一平等。在彼教则为真，若在佛教则皆真之少分，不能完全皆真，了无差殊。既完全皆真，又何必用应以何身得度者，即现何身而为说法乎？张纯一者，乃耶教之头首。因其学<a id="page460"></a>
 问渊博，后方知佛。五、六年前，与其妻同皈依光。彼法名证理，其妻名证慈。杨棣棠与纯一书，盖以纯一先信基督，后入佛教。汝混以现身为实义，不体现身为俯垂接引，同登觉路，足见汝于道理，尚未认明。故其所说，混而无所拣别。若执以为是，则自误误人不浅矣。且祈认真改过迁善，念佛名号，久之当自发一笑。古人释如来，不舍穿针之福，曰：“如八十翁翁作舞，为教儿孙故。”现身说法，亦犹是也。汝即以现彼身为得究竟道，则与菩萨现身之义，完全相悖矣。若如汝说，各教皆有得道者，何须菩萨又俯现彼教之身，而弘扬彼教耶？不知菩萨之现，乃权巧方便，示与同事而引彼入于佛乘耳。汝并文皆不明白，况义乎？而自以为已知已悉，故有此种言论。若非光点破，恐别位知识碍于情面，含糊分疏，则汝之洞子，且难钻出矣。光老矣，无能为也。上十年来，应酬极繁。今则应酬日多，精神日减。长此以往，势必累死。则于人无益，于己有损矣。以故定于二月下旬下山，往上海陈家浜太平寺，料理印书事，至六月仍回山，以上海过热。七月下山，则不归矣。八九月印书事，则纸板存留处，随人印刷，向书局交涉。各事安顿妥帖后，即长隐灭踪矣。以后永不与一切人，相往还交涉矣。汝但依《文钞》、《嘉言录》以修，决不至不得了脱。如妄欲作大通家，将净土法门，视作等闲，随各宗善知识学宗教密等法门，大通家或可做到一、二程，而欲靠此一知半解，想了生死，则梦也梦不著。此光末后为汝之语，不知汝以为然与否耶？</p>
<p class="bodyContent">念佛一事，所求皆得。为现在椿萱求福寿，为过去祖祢求超升，均无不可。然须至诚之极，方有感应。若泛泛悠悠，则其利益，亦是泛泛悠悠。回向之文，宜于正回向后，自己依所求之意，作数句。但表其心，不必铺排。汝既知净土法门，尚宜与一切人说其利益，令彼修持，况生我之父母乎？为父母回向，固为至理。而不劝父母，自己修持，便失真实孝亲之义。若父母天性与佛相反，当至诚代父母持念回向，消除宿业。久而久之，自会生信修持。诚之所至，金石为开。况父子天性相关，而有<a id="page461"></a>
 不能转移之理乎？儿女等，当认真教以因果报应之理，及为人之道，如父慈、子孝、兄友、弟恭等，各各自尽其分。汝果能依我所说，则生入圣贤之域，殁归极乐之邦，乃决定无疑之事也。</p>
<p class="bodyContent">现今之世，危险万分。宜率家人长时念佛及念观音圣号，当必有不思议之感应。至于吃素一事，实为至易。但以未深体察，故觉其甚难耳。吾人既惧兵灾，当念一切生物自受屠割烹炮，以供吾人口腹之欲，彼岂愿死而乐供人服食乎？圣人以忠恕为教，谓为违道不远，以施诸己而不愿，亦勿施于人。为发挥其义，试思我与彼同赋此心，同知贪生怕死，同知趋吉避凶，同知感恩怀恨，何得犹日日食彼等之肉？既能忍心食彼之肉，则与土匪劫贼同一心行。何得于土匪等之劫掠杀伤，则不欲得，于水陆生命之杀戮烹炮服食，则心安而意乐也。其故皆由于不肯反省，故致违道悬远也。净土法门，但恐信不及，若信得及，一切人皆得往生。有佛大慈悲力，何须光为？近来之人，多多见异思迁。有信心者，每每不知净土之所以，或学禅学教学密等法。若欲作大通家善知识则可。若欲即生仗佛慈力，往生西方，则或致因所学者多，藐视净土。由是既不能断惑证真，以自力了，又无信愿念佛，以仗佛力了，则将来三途六道之苦，当比此时之苦，胜百千万倍矣。</p>
<p class="bodyContent">现在人民，无不在水深火热之中。而一班有势力者，各欲为己子孙得永久之富贵尊荣，不惜人民贫困死亡。此种祸根，皆程、朱理学破斥因果报应，及生死轮回之所酿成。使彼提倡因果报应，生死轮回，则后世儒者，皆不敢以为无有。彼纵欲行损人利己，伤天害理之事，以有恶报，恐后受苦难堪，因兹不敢耳。因程、朱以为无有此事，则彼恶劣残忍之人，敢于为恶，无所忌惮矣。又加欧风一吹，则废经废伦杀父奸母之事，通皆极力提倡，而期其实行也。其祸之原，殆由理学所基。可不哀哉？是宜认真生信发愿，以求生西方也。</p>
<p class="bodyContent">《金刚经》饭食读反寺，亦非佛家之义，乃儒书之义，人自不察耳。<a id="page462"></a>
 其字句之不同者，如即与则，诸本互用，此无关紧要，经是即即读即，是则即读则，以则、即义，无甚差异故也。有杜撰者，谓高丽国王讳稷，故改即为则，此不知事务之盲论也。又有忍辱波罗密等，有作两句，有作三句者。须知作两句，义亦完全是三句；非两句，即无三句之义。但照本念两句三句，均无所碍。经本作三句，即念三句；作两句，即念两句。愿乐欲闻，是乐阿兰那行者。乐字读去声，作要字音。行字经中凡是说所行之行者，儒家读兴去声，皆读限音，实行之变音耳。《大悲咒》等，彼此稍有不同，不妨照本读之，以咒系梵语，人莫能知。但志心念，则有大益。不须在字体上讲究也。湖南所流通之本，亦未见，不能指其是非。但志诚持诵，自获不思议功德，万不可以或有差错而怀疑，则必能得其利益矣。经题理当念。净土约事，则实有至极庄严之境象。约理，则唯心所现。良以心清净故，致使此诸境界悉清净。理与事固不能分张，不过约所重之义，分事分理耳。汝但详看《宗教不宜混滥论》中，真、俗二谛之文理，及约境所喻之义，自可了知矣。汝见地如此，只好学老实头一心念佛。若以好高务胜之心，妄生臆见，恐未得其益，先受其损也。当此天灾人祸弥漫之际，固宜率其家人认真念佛与观音圣号。其余一切不能了明之义，且勿理会。待其业消智朗时，自可一目瞭然。否则纵令明白文理，亦只是口头活计。灾难临头，生死到来，决定用不著。事理二法，两不相离。由有净心，方有净境。若无净境，何显净心。心净则佛土净，是名心具。若非心具，则因不感果矣。汝意谓，事则但是事相庄严，理则但是心性理体，理在事外，事在理外，何名理事乎？譬如筑室，栋、梁、椽、柱、墙壁，事也。屋空，理也。唯其有栋、梁、椽、柱之有，方能得其屋空。由其有此空，方可施其栋梁椽柱。理事互相为用，亦如空有互相为用耳。何得死执偏见，谓有则无空，空则无有耶？此种义理，若不明白，当勤持诵，勿妄猜度。久而久之，业消智朗，自可一笑而喻。古人最初，皆在认真用工上著力，不在卜度思量处用心。故古人一举一动，皆非<a id="page463"></a>
 今人所能及也。</p>
<p class="bodyContent">复马宗道居士书二</p>
<p class="bodyContent">前函收到，以无关紧要，故不复。所询某某之为人，盖宿有因缘，而因循不振者。彼系金坛冯梦华弟子，与魏梅荪为同门。前数年曾见过光，去岁以某事颇感光，遂与梅荪说，欲皈依。曾托梅荪求光，为雷峰塔经，题数句作纪念。然以因循，故未即行。至云亲族骇怪，乃借此以饰懒惰懈怠，不肯修持之迹耳。汝亦借此以为疑义。夫学佛法者，曷尝弃舍本宗，但于本宗外，加以佛教之修持耳。世之人作种种恶事，不惧亲族之骇怪，今也学如来之大法，反惧亲族之骇怪，是尚得谓之为真心学道乎？举世皆浊我独清，众人皆醉我独醒，吾行吾志，谁能御我，令不为圣贤之徒？况学出世之大道乎？</p>
<p class="bodyContent">光之灭踪，并非为他人所障碍。以年时已过，精神日衰，应酬日多，力不能支耳。若作他会，则成误点。</p>
<p class="bodyContent">念佛一事，固贵纯一无间。所以一切时，一切处，均宜念。诵经则不能如念佛之常不间断，又何必于污秽处诵也？持名若至其极，则不作观，而净境亦可具现。倘工夫不纯，妄欲见圣境者，或有著魔之虞。所以古德多多皆主持名，以下手易而成功高故也。净土法门，若果信得及，守得定，随己所乐。诸大乘经论，皆当读诵。倘此道尚未究明，一涉博览，或恐舍此取彼。则欲了生死，难之难矣。有谓光禁人读大乘经者，此乃不知利害，妄充通家之所说耳。彼有谓依彼法，修一百日或四十八日即可成佛者。汝且让人成。汝若欲同成，或成佛，或成魔，则非光所知。临终一著，最为要紧。汝纵不能化及别人，当与妻子熟说所以。俾彼悉皆信得及，守得定。如汝母临终，为之开示念佛及为助念，必有大益。此<a id="page464"></a>
 法无论男女老幼，均宜助念。即平素不念佛人，亦有巨益。当照《嘉言录》生死事大之临终切要所说而行。即不生西，亦种大善根，此实最要之义。至谓彼教所拘，乃汝自拘之，教岂拘汝哉？若曰世有超远吾教之道，亦不许学，则是世间小人之心行，岂立教之人所宜有者？若有此意，尚得为教主哉。是奴投主兵投帅之法耳。汝于学佛上怀疑畏，是学佛之心，不如彼造业之心之刚勇决裂也，岂真信佛之人乎？</p>
<p class="bodyContent">宗德已生也未？今为取名为慧懿。懿，美德也。唯有智慧，所行均为嘉美。以此命名，并不须又为另取余名也。</p>
<p class="bodyContent">凡念佛人，于一切时，一切处，俱宜将一句佛号，默持于心。若衣冠整齐，地方洁净，则声、默均可。若未能如是，则只可心中默持。至于女人生儿子时，则须出声念南无观世音菩萨，决定可以无有产难等苦。有谓此时裸露不净，念则获罪，此系不知经常达变之道。此时有性命相关之忧，不能不裸露污秽，非有意亵渎者比。而且菩萨以度苦为心。譬如儿女堕于水火，呼父母以求救援。断不至父母以身体不洁净，衣冠不整齐，而不肯垂救也。以后凡有生产者，皆令彼预念。及至产时，正须认真念。不但易生，且种大善根。当详与宗德说，并与汝女等说。此系预救性命及免苦厄之无上妙法也。友人托光为彼排《达生编》，附有治慢惊风法，当印八万本。二万归光，或结缘，或备别人请取。待出当寄一包，序中亦说念观音话。</p>
<p class="bodyContent">光本拟九月底即灭踪，现因排《历史感应统纪》，只好迟一月耳。此书于世道人心大有关系，乃许止净于《二十四史》中采其感应事迹，加以评论，洵为劝善最有力之书。以其事皆属正史中事，彼邪见人不敢谓为虚构故也。此次排成，即印二万部。又排一四号字报纸本，其价便宜，庶青年子弟，亦可购阅耳。人生世间，须尽人道。孝弟忠信，礼义廉耻若存，方可谓人。否则形虽是人，心是禽兽。当极力教慧畅等，令知做人之道，及知因果报应。则汝之家风，当不至渐坠矣。慧丰之丰，何可作豊？<a id="page465"></a>
 此系礼音，亦属礼意，非光所取，当为改正。慧丰者，智慧丰裕，无微不照之义。</p>
<p class="bodyContent">复马宗道居士书三</p>
<p class="bodyContent">两接手书，知生一嘉儿，而且了无他患。是知佛菩萨之慈悲加被，有不可得而思议者。所最宜注意者，当善为教训。俾彼诸儿女，通皆为贤人善人，则于汝家庭于国家，均有莫大利益矣。光常谓“教子为治国平天下之根本，而教女为尤要者”，以人之成器与否，多半在于其母钧陶化育于初开知识，以至成人之时故也。道义德行，为为人之根本。自幼时即令彼步趋法效，则大时自无悖逆忤犯，及种种恶劣行为矣。</p>
<p class="bodyContent">宗德之梦，系菩萨默示，令知贼来之兆。否则所失大矣。所梦之菩萨要慈梅子，系他人要。此语颇有深意，殊难思索。今且以臆见测之，虽非菩萨之本意，亦不至与菩萨之本意相反。此殆菩萨悯念汝教中人，不识大道，欲汝与宗德随机训诲，令于佛法生信心种善根耳。梅字一半从木，一半从每。每为诲之一半，木为根之一半。汝等一家既沐佛化，尚有此种感应，以理以事，均可自信，何可默而不宣，不令有缘者，同沐此莫大之利益乎？凡事最初，均由一、二人而为发起，以后渐至扩充。既多人集汝家，令求现相。足知幽显感应，决难形容。汝夫妇果能发菩提心，为彼拘墟者指示无量无边之天，彼自可出彼之墟，以得见天日，及与大海也。汝但一心念佛，何问光之生辰。知光之生辰？究有何益？当以此种利益，先婉劝于汝母，次婉劝于亲朋之明理者。明理而知感应之事，则便可生信矣。</p>
<p class="bodyContent">又汝已儿女有五个，而宗德已生八胎，气血两虚，宜从此断欲，专修净业，庶不至累得宗德更加虚损。男女居室，原为上继祖宗父母之香<a id="page466"></a>
 烟。已有几个儿女，便可不致有后嗣之虑。若犹不肯息淫欲，则便为不自爱。并不爱其妻之忍人矣。况汝与宗德皆欲修净业，生西方，若男女情欲不能断，则净念便被欲念夹杂，不易得益矣。汝且勿谓光为僧人，尚论人夫妇房室事。须知世间有作为人，皆须节欲，况学佛之人乎？况宗德生已损伤，不堪再生之人乎？</p>
<p class="bodyContent">复温光熹居士书一</p>
<p class="bodyContent">妄想起时，只一个不理，便不会妄上生妄。譬如小人撒赖，若主人不理，彼即无势可乘。若用刚法抵制，彼亦以刚法从事。若以柔法安慰，彼必谓主人怕他，又必益加决烈。二者皆损多而益少。只置之不见不闻，彼既无势可乘，只得逡巡而去。汝尚不能自利，何得便筹度利人之事乎？君子思不出乎其位，须知此心虽好，亦是学道之障。古人云：“只怕不成佛，勿愁佛不会说法。”汝但自行有得，如神龙一滴水，即可遍洒全国。若非神龙，纵得全江之水，亦无所济矣。</p>
<p class="bodyContent">作恶有因缘。自心，因也。外境，缘也。若深信因果，知小恶必受大苦，纵遇极大之缘，亦不能作恶。古今作恶者，皆是信因果心，微弱之所致也。否则外缘再刚烈，亦无如我何。</p>
<p class="bodyContent">念佛知有妄，是念佛之好处。若不念佛，汝何由知如是之多妄乎？</p>
<p class="bodyContent">密宗实为不可思议之法门，实有现身成佛之事。彼宏密宗者，皆非其人。有几个真上根？皆自命为上根耳。妄借此事，以诱彼好高务胜，贡高我慢之流，便成自误误人，害岂有极也？余不须提。□□及□□气焰甚盛，自命固已超诸上根之上。其骂孔、孟，更甚于市井小儿骂人。不知骂孔子，即是骂尧、舜、禹、汤、文、武，即是灭世间伦常正理。吾不知彼所学之密宗，欲何所用，为尽传于废经、废伦、废孝、免耻、杀父、杀母之人乎？为复传于孝、弟、忠、信、礼、义、廉、耻之人乎？若为传于废<a id="page467"></a>
 经杀父之人，彼说尚能强立；若传于孝、弟、忠、信之人，彼已欲打倒废灭，铲除孔子所禀承之二帝三王之道，复取以为善而教之密，则彼亦莫能自解。若□□及□□者，真可谓败坏佛法之魁首矣。此人现身亦好成佛，不妨到阿鼻地狱，受毗卢遮那之自受用三昧于刀山剑树镬汤炉炭中也。又□□之根性，约时人论之，亦可云上根矣。自己发心出家，未几年台教要旨，亦颇悉知。往东洋学密宗，东洋人极佩服崇重。死后尚为修塔于高野山，谓得密宗之正传。亦不能说彼不能现身成佛。及至临死，佛也不能念，咒也不能念，比愚夫妇之念佛安坐而逝者，退半多多矣。此又上根人得密宗正传之结果矣！其余又何足论？现身成佛，与宗门明心见性，见性成佛之语大同。仍须断惑，方能证真，方可了生脱死。若谓现生即已三惑净尽，二死永亡，安住寂光，了无事事，则为邪说，为魔话。彼嫌净土偏小迟钝，让彼修圆大直捷之法，现身成佛去。吾人但依净土言教以修，彼此各不相妨。何必引《往生咒》、阿弥陀佛，以为即彼密宗乎？须知佛随众生之机，说各种教，其语言虽有不同，其精神悉皆融通。譬如大地分与一切人民，虽有此疆彼界，不能彼此截然斩断，绝不许人到我界上来。以若斩断，则彼亦无生路可走矣。彼以《往生咒》等即密，何得又谓念佛不如修密乎？今简直说，文殊、普贤、马鸣、龙树等，则名上根，则可现身真实成佛。若不及者，且勿以上根自误误人，以蹈□□之邪见，及□□之糊涂而死之结果，令愚夫愚妇见诮也。</p>
<p class="bodyContent">汝继祖母柴老太夫人事已忘记。汝果真发孝心，即柴老太夫人堕于恶道，汝能以至诚心为彼念佛，亦可仗佛慈力，往生西方，况未必堕恶道乎？是在汝之诚否，不宜以柴老太夫人之去时景相为断也。起法名，亦是场面上事。世俗为亡人说幽冥戒，则起法名，然必以竭诚尽敬，为彼念佛，为最上之策。切勿只取世俗场面上事，以了结其孝思，则于汝有大利益。非为柴老太夫人念，汝便不得其益。当知汝以孝心报恩心，为柴老太夫人念，比专为己念功德更大。是以要人普为四恩三有法界众生<a id="page468"></a>
 回向，况受大恩之老太夫人乎？汝能随类以推，则亦可随机导引矣。</p>
<p class="bodyContent">复温光熹居士书二</p>
<p class="bodyContent">汝禀备悉。汝之穷妄想，打得很光明宏大。而不知其皆是向下走，不是向上走也。当此时世，你有何神通道力，欲做惊天动地之事？即在政界中做事，孰不是龌龊运动而入？既以龌龊运动而得，能正立不媚上峰乎？文官不爱钱，若不剥民脂膏，则运动之本钱，尚不能得，况供献上峰乎？供献上峰还在次，上峰之用人，都要按时按节送礼，以企于上峰前说好话，不说坏话。若是真为百姓，不但无钱可得，或恐性命难保。你做这种大梦，真是志大言大，而不知自己是甚么材料，及在甚么时候。当与彼说节欲纵欲之利害。则于理于情，均可相顾矣。汝只会说大话，不知大话要从实行中出，方有益。学问须从实践中出，方能自利利人。否则学问愈大，愈易坏事。故曰：“有德者必有言，有言者不必有德。”若自己正见未开，妄学外道魔学，鲜不随之而化。某某之坏，汝尚不知。某子之坏，非由无学问，由不知自谅，妄充大通家。汝正分事尚未得，何得发此种心？欲入虎穴，则身葬虎腹，断可必矣。汝前于无钱财势力时，慕彼有势者之荣贵，拟以之夸耀于乡里，谓为光宗耀祖。祖先若有灵，则眼当哭枯矣。恐汝一得意，则完全丧其先志，而或至比彼等更甚。何也？以热衷于不义之富贵，故一得富贵，便随富贵所转也。可不哀哉？汝完全是一无正知见之人，久事念佛，会疑念佛召鬼而生怖畏。具此知见，岂能不随富贵官势，而不造恶业乎？</p>
<p class="bodyContent">某生与某某，皆通唯识者。若以唯识卖钱，则何敢说追玄奘之后尘。因汝前言玄奘三藏后尘。汝欲见人就说因果，而令一切人悉信受奉行，而又可以卖钱，无论甚么大老官，苦恼子，男男女女，都好与彼谈论，使彼皆生欢喜者，唯有看相一法，最为有益。果真艺精，则随便甚么刚<a id="page469"></a>
 强难化之人，一经指示其前因后果，当必服从。此事为江湖中最易行之事。若再能看八字，则更为广廓矣。清咸、同间，一人学看相而不得，请达摩相亦莫明其妙。后遂竭诚礼拜，久则放光。遂并家中人之前生事，均可知之。一日早遇数兵，持符往火药局取药，因问取几桶？曰：“六桶。”曰：“六桶不够，当取七桶。”彼云：“军令何敢违？”“但说我教汝取，明日当知，否则我受罚。”遂取七桶。其夜适贼偷营，六桶药用完，尚不去。及开七桶，则贼退矣。此看相者，乃一心求三宝加被之化，故能知前生后世之事也。汝宜留心相学，而又专志于礼拜大悲灵感观世音菩萨摩诃萨，虽未能如此人之高明，当可超出现今之相者。兼因果罪福之理事而为评论，则钱财、名誉、功德，皆可得之矣。此现今最稳妥之事。操此术以行，无往不通矣。</p>
<p class="bodyContent">列答如次。</p>
<p class="bodyContent">（一）阳明乃儒者，按儒者之义而发挥，与佛法道理相近。若如汝所说，则能令儒者通皆依行乎？古人发挥道妙，多借喻以赤子之心，浑然无分别。仿佛人欲净尽，天理流行之无分别。汝便执赤子之心，与真如本性相较。岂可谓善教人以入道者乎？举扇喻月，动树训风。汝便于扇上求光明，于树上求披拂，则完全不知教人之方便法。纵说得有理，却非利初心之法。况儒者绝不知真如佛性，不于此提持之，则无由而入。</p>
<p class="bodyContent">（二）儒者说话，要顾本宗。若说佛心，则是阐扬佛法矣。彼固学佛有得，其所说仍依儒之范围。不过意义与佛相近。汝知之乎？</p>
<p class="bodyContent">（三）阳明书，初未阅过。四年前，因请一部《阳明全集》，略一翻阅，岂有暇学彼？前年欲隐香港，遂寄郃阳图书馆矣。</p>
<p class="bodyContent">（四）汝于今日，念念以成名建祠，为显亲之事。其志之污浊下劣，已辱汝继祖母柴老太君于九原。况实能达柴老太夫人之目的，则恐令汝祖父母父母同到阿鼻最下一层去矣。哀哉！</p>
<p class="bodyContent">（五）袁子才乃狂士，初何尝信佛，信佛何又辟佛？晚年阅历深，知<a id="page470"></a>
 佛法不可思议，故于感应各事悉记之。然绝未亲近知识，及多读大乘经论。故所说者，多不如法。戒律之不伤一草，则不许吃菜，以吃菜为杀生，此种话，皆是阻人吃素，劝人吃肉之矫妄话。何不曰：“我亦肉也，请先吃我。”此话纵杀彼身，亦不肯说。则以吃菜为杀生，与吃肉相同之邪说，不攻自破矣。人生世间，谁能不呼吸？以呼吸伤微生虫为食肉杀生，而劝人日杀大生而食肉，此种邪说，与愚人见人以粪肥地，则五谷颗粒饱满，菜蔬嫩肥鲜香，谓粪为至美之物，当专食此物，更加美妙不异矣。此种不按道理之邪说，世人多据之以破人素食，奖人杀生。昔年有以此问者，我为一喻以复之。吾人生天地间，谁能不呼吸。因呼吸而伤微生虫，谓吃素为不合理者，小人阻人为善之恶劣心也。譬如有人生长于圊厕之中，每念圊厕之饮食，实为最胜最美。而彼处有大富长者，恐其人未曾享过此之美味，因折柬相邀入彼厕中赴宴。长者骂曰：“汝真不知羞耻之人，汝通身在粪坑里，日以粪为衣食，何敢邀我入汝住处。”粪坑中人闻之，生大瞋恚，而骂曰：“汝这粪坑子，何敢骂我日食粪秽乎？汝肚子里边，屎尿充满，背到这粪桶，还要讲清净？蚊蚋蚤虱在汝头上身上屙屎屙尿，汝完全是一个粪坑子，何敢骂人？又汝所食之米及水，皆有虫屙屎屙尿其中。汝不是吃屎吃尿的人，何敢骂我为吃屎吃尿乎？”此长者虽洁净。然粪坑中人所责备者，均皆不免，为且依做得到者，讲干净，为便粪坑中人所说，而往彼赴宴乎？此既只能按做得到者而做，何得又以做不到者而责人乎？必欲令人食肉，何不请食我肉乎？此说亦可为彼邪见之一明镜耳。汝所著之《劝修行戒杀吃素文》一书，其书将来再版时，汝宜将此意引入，以示天下后世之无知见人。</p>
<p class="bodyContent">（六）汝作此说，颇有理。然汝破阳明，汝此处与阳明竟有何异？人心惟危，道心惟微；空谈则易，实行则难。汝温光熹，且莫想发财做官！果温光熹发财做官，决不能超出流辈，立大功业。以汝未在富贵，暂寓嵇家，先已失守。后来何能有守乎？<a id="page471"></a>
</p>
<p class="bodyContent">（七）以佛之金口诚言，为寓言，则此即邪见，谤佛谤法，还说甚么因果感化人？重庆富家女子愿当娼，亦是以圣人所制夫妇之伦为虚设。彼意中亦为岂夫妇定有不可混杂之理哉？</p>
<p class="bodyContent">（八）科学家如此说，亦非无理由。其不知唯心所感，唯心所现之义。故成邪说诬民，毁谤佛法，阻人进修矣。</p>
<p class="bodyContent">（九）汝作此说，则汝之心肝，完全显露出来。则所说学道，不是学道，乃学艺耳。</p>
<p class="bodyContent">（十）《感应篇》，其原出《抱朴子》。然以其言，于世有益。故尊之以为太上君子，不以人废言。能知五千言者，可有几人。知五千言之平人？则不如知《感应篇》之平人，为得其诚意、正心、修身、齐家之益多多也。汝论甚入正史不入正史，但取其有益于吾身吾国而已耳。</p>
<p class="bodyContent">（十一）定、慧二法，举佛道而包括之。若只认一静字，则其小焉者耳。陈白沙、朱晦庵，谓落入空渺，乃是认顽空为佛家之静。若非巧谤，便是不识佛家真静之义。敬之一事，乃入道之门。若违心论理，便是逆天，为大不敬。理学先生皆主于小敬，而通通犯大不敬。以所论心性至理，皆是逆天悖理。故曰：“犯大不敬，汝宜知之。”</p>
<p class="bodyContent">（十二）朱子教人勿诵经，是谤佛法。我教人勿诵经，乃慎重其事。以父母恩深，宜认真请有道心之僧念佛。不宜请赶经忏之僧诵经、拜忏、做水陆，以徒张虚文也。汝何不看上下文，割中间一句，而妄说是非也？是知汝心粗气浮，凡事草率也。汝以后再勿来信，来则不复。若复则无此精神，汝知也否？愿汝夫妇儿女勤勤念佛，祈慧察。</p>
<p class="bodyContent">复温光熹居士书四</p>
<p class="bodyContent">初二寄重庆一函，谅已收到。凡修行人，只可息心净念，不可起越分<a id="page472"></a>
 之希望。即如闭目见白光，心不以为有所得，固是好消息。若以为得，则轻则退惰，重则发狂。</p>
<p class="bodyContent">病人一心念佛待死，寿若未尽，则当速愈。寿若已尽，则决定往生。倘于病时，急于求好，绝无求往生之念。即或寿未尽，以急于求好，不肯一心念佛。纵念佛，以求好之妄念过重，反致与佛不相应矣，决难速愈。若寿已尽，以求病愈之心切，决无往生之事，则成求堕三途六道，永不出离耳。</p>
<p class="bodyContent">今之人多是越分打妄想，想得神通而学密宗。真修密宗者，在例外。如傅某之魔死北平，某诸弟子有欲发大财者，反致亏一、二百万。有欲得权利者，反致数十人关闭牢狱。有欲即成佛者，反致著魔发狂。某奉某喇嘛为师，其师有神通，能知过去、未来。彼必问及独立之事，则当日独立，当日送命。某喇嘛及某之神通，致许多极崇奉之弟子倒楣。可知师与弟子，皆是不安本分。无神通，何可充有神通？学佛法，何可作瞎捣乱，谋发大财，得大权乎？因地不真，果招纡曲。汝且守分，一任人皆成佛。汝纵无大得，幸有此许多佛，必不能不相度也。</p>
<p class="bodyContent">复温光熹居士书五</p>
<p class="bodyContent">接成都令内竹虚书，备悉利生深心，不胜感佩。至谓印光真能以佛知见为知见，光何人斯，敢当此过誉乎？不过直心直口，说我所见而已。若或当不当，一任阅者判断，光决不计乎此也。</p>
<p class="bodyContent">从前诸祖宏法，均按时机，导利后学，不得谓为偏执，须谅当时苦心。唯心净土，自性弥陀，语本无病，病在学人不解圆义，死执一边，便同徐六担板耳。宗家未得之人，只执唯心净土，自性弥陀，谓净土弥陀，皆非实有。此种人本不知宗，何况净土？净土诸古德所说之唯心净土，<a id="page473"></a>
 自性弥陀，乃谓西方净土，不出唯心；阿弥陀佛，不出自性。性相、理事、因果，悉于此中圆彰。阁下病其偏执，不能普摄。谓学者根钝，难以领会则可，谓古德此语有病，则不可。生则决定生，去则实不去，与生则实不生，去则决定去。均理、事并明之法言，何必过为计虑？不过今人多是事、理俱未了解，则宁可按事说，不宜按理说，免致误会，以成豁达空耳。光惭愧之极，理性亦未大明，若学鹦鹉学人语，亦非全不会说。唯自既不以通家自居，彼亦不以不通为嫌，即不妨以不通告之，故不主张说理性与玄妙也。阁下妙年入道，学识渊博，利生心切，但以未深体随机施教，因时制宜之道，遂致谓古德为谬，此亦是涵养未到之征兆。</p>
<p class="bodyContent">至于佛菩萨之行愿，一摄一切。后人之发挥，各从所见，何得以此短古德？若执此义以行，即释迦本师、弥陀世尊，亦各难免。光之先入关，实恐误人，非欲自利。愿平其心，和其气，真实行去，则自可为当世导师。否则恐温光熹之是非，与王耕心不同，而温光熹之自负，与王耕心无异也。以阁下道人，光亦道人，故直言无隐。</p>
<p class="bodyContent">复温光熹居士书六</p>
<p class="bodyContent">观汝所说，足知汝虽看《文钞》、《嘉言录》，依旧绝不注意于禅净之区别处。汝若于禅、净界限之说，信得及。何必行经七省，以求人决择乎？赵州八十犹行脚，乃宗门中决择见地中事。念佛之人，但能依佛所说之净土三经，信愿念佛，求生西方。固用不著又复展转求人开示也。古人立言，各有所为。对机不同，故所说亦不同。当自量自己是甚么资格，则方可于古人对机之说，不致或失本意。今人绝无古人之办道之缘。自己色力单薄，心量狭小，或复狂悖。而所有知识，欲得如古人之具眼者，实千万中难得其一、二。有此仗佛力了生死之法门，犹然视作等<a id="page474"></a>
 闲，尚欲向仗自力法门知识中，讨了生死捷径，已经是不知利害。况所见者，或有是大权所示之行于非道之人乎？汝若死得下痴心妄想，决定会现生往生西方。若未修而即欲见好相，则后来之著魔发狂，大有日在。譬如磨镜，垢去明存。垢未去净，何得有好相现？</p>
<p class="bodyContent">汝谓现今未能一心，临终恐难得力，亦是只知检取古人所说，不自量自己所行而为议论。汝才发心，但期无一切无谓之杂念，已是很不容易，何得便于此时，即欲观见好相？譬如初生女子，即欲生儿，有是理乎？汝若是宿根已熟之大根性人，固无甚难。否则必至因急发狂，永断善根矣。欲报祖妣柴老太夫人及父母之恩，不于念佛一法注意，岂非舍大利益求小利益乎？念佛一法，重在佛慈加被。虽属具足惑业之凡夫，亦可承佛慈力，带业往生。余一切法，则绝无此义。</p>
<p class="bodyContent">汝云五、六年来，自出校后，病骨支离，已同半死。得非燕朋相聚，共看小说。以致真精遗失，手淫相继，因兹有此现相乎？此现在学生中十有八、九之通病也。以父母师友均不肯道及，故病者日见其多，而莫之能止也。光以此事排印《寿康宝鉴》印八百本，凡后生见光，必明与彼说其利害，令其保身勿犯也。纵手淫邪淫，均能守正不犯。而夫妇居室，亦须有节，兼知忌讳，庶可不致误送性命也。否则极好之人，或因此死。群归于命，而不知其自送性命也。汝年甚轻，且有病，当常看此书。亦令德正常看，彼此互相警策，庶所生儿女君巽等，通皆庞厚成立，性情贤善，汝夫妇齐眉偕老，同生西方也。所言大官、大教授、大资格，若其能移风易俗，跻斯民于仁寿圣贤之域，固为荣幸。若只能助废经、废孝、废伦等，则其资格愈大，其罪业愈深，其辱为何如也？汝尚以此冷笑为苦，则汝便成一不识好歹之人矣。</p>
<p class="bodyContent">汝欲谋事，为求名乎，为行道乎？行道则当谋，求名则勿谋。以汝尚有饭吃，祖父兴全公阴德不少，何得为此空名，屈居人下？虽欲不作业，有不可得者。汝且息此心，庶不至后来有噬脐不及之悔。<a id="page475"></a>
</p>
<p class="bodyContent">德正幸贤惠，宜令彼熟阅《嘉言录》、《闺范》、《历史统纪》，俾成一女流师范。而所生儿女，当皆成贤人善人，则何幸如之。汝家计颇丰，宜将《历史统纪》印若干部，分送川地。俾后起之俊秀，同知因果报应，生死轮回，亦善民淑世之要务也。若欲印者，当与某接洽。光于四川，数年来所寄之各种书甚多。一以川地过远，又以吾师乃峨眉出家者。惺惺，乃省悟明了之谓，汝作何用？而所说者乃糊涂话，又自谓方寸惺惺极矣。用字当留心。</p>
<p class="bodyContent">总之，汝既皈依佛法，必须敦伦尽分，闲邪存诚，诸恶莫作，众善奉行。又须真为生死，发菩提心，以深信愿，持佛名号，决定求生西方极乐世界。以此自行，复以化他，是为真佛弟子，可谓无忝所生矣。愿汝与德正共勉之，则幸甚。</p>
<p class="bodyContent">复温光熹居士书七</p>
<p class="bodyContent">汝之性情，直同小孩子一样。前与汝一长信，恐汝好名入军政界，已极陈利害，何得不以此种言论，为前途导师？又恨闭关不通示，又叹茫然无所从。汝若听我说，何茫然无所从？汝不听我说，则茫然无所从之日，尚在闭目之后。汝家计幸不缺，理宜于此时加力修持，以祈免祸。而且欲刺头于祸窟中，得此不值一叹之虚名，而不计生生世世之永堕恶道之极祸。汝之狂，真可谓极狂矣。《嘉言录》、《文钞》，不是开示？前书及书笺等等，不是开示？若如汝之意，纵牛载之驴驮之，也不适汝意。汝真所谓可怜悯者。祈一心持《大悲咒》及观音名号，庶可不至罹诸祸患矣。</p>
<p class="bodyContent">近苏省有数善人，令人念摩利攴天咒，以保身家，而祈太平。印十万张，本地见家送一张，外埠于各机关善举处，则寄若干，以祈分散，并为重印。其跋系光代为修饰，彼必欲光署名，而欲人见信，故随彼意而署之。彼又请二十穷无所食之善人，令到彼办善举之会中，念此咒一百日。<a id="page476"></a>
 每日供其饮食，并给咒资，以为养家之据。可谓一举而数善备矣。当此茫茫大劫，不发一番利人利物之心，则到玉石俱焚之时，岂不徒叹前失乎？今为寄三张，祈兼念之，当必有不可思议之感格矣。</p>
<p class="bodyContent">汝之信，屡言汝忙，忙得做么？真忙得无谓！数千里远来，以见光为名，及见一宿，并不肯住。光与汝极一生之大致，俱示之于汝。所求之外，即长信，汝如未见一字，亦不提及。又屡屡叹其欠缘，真是可笑之极！果能死心塌地，依我所说，则此去当有无穷之乐。不然，则如哑子吃黄连，有苦不能说矣。祈慧察。此光末后之付嘱也。</p>
<p class="bodyContent">复温光熹居士书八</p>
<p class="bodyContent">汝妄想纷飞，尚欲急得一心不乱，此心即是著魔之本。故光谓净土法门，重在信愿。信愿若真切，虽未得一心，亦可往生。若无信愿，纵得一心，亦不能仗自力以了生脱死，故不令汝汲汲于求一心也。以汝之妄想纷飞，一求一心，定规著魔。汝不察光意，遂谓一任随便。眼前随便者，决非信愿真切之人。使信愿真切，决不至泛泛然随便，而均不得往生也。理本无障，因汝以无理为理，而自生障碍，又复尤谁？</p>
<p class="bodyContent">观音大士，乃过去古佛。考证家以如豆之眼光，乱说道理。汝何不一读《法华》第七卷《普门品》、《楞严》第六卷《观音圆通章》？读此二经，则各家考证者，俱可付之一笑。《本迹颂》，非不详言，特汝心粗气浮，绝未将前后文意语气理清，故茫无所从也。妙庄王三女，系讹传，不可依从。《高王经》是伪经，诵之仍复功德不少，以佛名号甚多故。此经于六朝时已流布，真通佛法人不提倡。然欲俗人种善根，亦不力为阻止也。</p>
<p class="bodyContent">汝真可谓第一狂人，世荣心，如海波汹涌。而又欲立刻风平浪静，澄湛不动。其急欲求不动之心，正是群动之本。又如釜沸，极力加火，以求不沸，其可得乎？光与汝所说者，乃息风抽薪之事。汝不详察，尚谓是<a id="page477"></a>
 扬波益沸，岂不大可哀哉？汝且详阅《文钞》、《嘉言录》，当不至有负于汝。否则勿以我为师，另拜高明，光亦不汝是问也。</p>
<p class="bodyContent">复温光熹居士书九</p>
<p class="bodyContent">长信已接到，以汝有即行之言，拟寄重庆德正，故且迟复。昨日接汝书，知尚不回川，故略说之。今之杀劫，可谓亘古未有。当此世道人心，陷溺已到至极之时，作百姓固然是苦，作长官之苦，比百姓尚有深恒河沙倍者。汝父桓君翁，与汝之眼光近，均未照到。今之军人，总以胜敌为事，其所以胜敌之法，则从朝至暮而思慕之。汝欲即得一心，即见好相，而尚有此种妄想。幸光与汝说破，否则决定著魔。约汝身分而论，且守定至诚恭敬礼念即已，勿汲汲于求相应，则有益无损。否则其险甚于临深履薄矣。汝谓作军官，则人不敢欺，试思鬼敢欺否？既作军官，便不能不以杀敌为事。若杀得好，尚不至于显受天罚。否则如贵省之鲍超，湖南之郭子美，不大可怜乎哉？宋初曹彬为帅，不妄杀一人，而数代尊荣。曹翰乃彬之副帅，以江州久不肯降，遂屠其城。不多年身死，子孙灭绝，而且屡屡变猪，明万历间，托梦于刘玉绶受人宰割。今之被人作食料者，多多皆是此等大人物所转，何得以一时喧赫为慕哉？若主帅有曹彬之仁，自己既知佛法因果，从军政便可除暴安良，庶可于己于民有功。若今之视人命如草芥，而且兵无纪律，到处掳掠奸淫。汝既受人所制，能不尽职乎？尽职又不能依己心想，则完全依人所命。如是虽能令乡民敬畏，窃恐鬼神不敬畏，而将欲降之以祸，以至于己无益，于亲有损也。汝父虽是一善人，然好体面心颇大。故当此乱世，尚急欲建祠堂。试思穷人家无祠堂，亦可做人，何必于乱世得一官职，即建祠堂乎？汝从与否光不阻汝，但不得不与汝说其利害耳。汝若知此，于军政两界，亦甚有益，非无用之闲言语也。汝太不洞事，光喝斥汝，乃是因汝不明而教导之。其<a id="page478"></a>
 言不切，则不能动汝之心。汝便以为怒而用两个万死，用三个万望勿介意。汝直以我为瞋毒无状，凶不可触之粗恶鄙夫看，何其不知事务，一至于此。无事不得再来信。</p>
<p class="bodyContent">复温光熹居士书十</p>
<p class="bodyContent">汝何不知事务，一至于此。光何人斯，何可以与莲池大师并论乎？汝作此说，以为恭维光，不知其为毁谤光也。以后不得如此以凡滥圣的恭维吾。吾见此语，如打如嘲，愧不能支。</p>
<p class="bodyContent">（一）心清月现，何可死执以论。须知凡夫有凡夫之清现，声闻有声闻之清现，菩萨有菩萨之清现，唯成佛方为究竟清现也。若如法说，其余一切皆非清现，唯佛方是清现。莲池大师所说，便成错谬。不知自己完全未开正眼，故有此种盲论也。何苦如此？凡夫之清现，乃观行之清现。声闻断见、思，乃相似之清现。菩萨在内凡位，从初信至七信，亦与声闻同。八、九、十信破尘沙，证法空，何可云破法空乎？初住即破无明，证法身，此分证位之初位。至十住、十行、十回向、等觉、等觉，乃分证位之后位。分证位，凡佛所证者，皆证之，但未圆满究竟证耳。四十一位，乃分证之清现。唯佛方为究竟清现。且即一位中，尚有无量无边浅深之不同。譬如外国人到中国，一到中国界上，即可云已到中国。而从兹尚有数千里之途程，方可到中国京都。在汝意既云到，即无所谓途程。既未得道，说清现便成错谬。且于仗佛力带业往生之事相违。其咎在汝好充通家，非莲池大师所说有不恰当也。以后认真念佛，少张罗所说。要是如此以凡滥圣的恭维光，即是教天下后世人唾骂光。何苦作此种有损无益之事！</p>
<p class="bodyContent">（二）莲池大师乃圆融无碍之说。根机若深，依之修持，则有大益。根机若浅，或有执理废事之弊，只宜按事相志诚持名，方为稳妥。理一<a id="page479"></a>
 心之说，做不到者，说之无益，但不提倡即已。排斥二字，何下之无谓也？是心作佛，是心是佛。若不作佛，说是心是佛，即可排斥。若念佛说是心是佛，正是劝人之根本，何可混言排斥？若排斥，则成邪见，其罪极重。凡作观，持名，通名为作佛。</p>
<p class="bodyContent">（三）莲池大师此语，对专志作观者说。汝将汝之散心所想者引例，则成不知身分之话。凡夫心如猿猴，刻不能定，何能想某相即见某相乎？若深心作观，观此见彼，即不相应，故名曰邪，言不相应也。汝又作魔，则过矣。然不相应不觉察，久则或有魔事。</p>
<p class="bodyContent">（四）汝真真是不知天高地厚的糊涂虫，竟敢引善导大师舍身为例。善导念佛口出光明，乃大神通圣人。临终登柳树说偈，即跳下立化。汝认做从树上跌死了，汝真罪过，瞎著眼专好瞎说。汝要舍身，则是枉死鬼。想生西方，梦也梦不著了。善导大师传中，或有文笔未能显此妙义，故致汝认做舍身而死。汝曾见《金刚经》感应朱进士事否？彼以听《金刚经》四句偈，生欢喜心，不久梦随五人，坐车至一家。五人皆饮汤，彼欲饮，其领彼之人不许饮即醒。心甚异之，访至其家，云生六狗，有一死者，以此专持《金刚经》。至八十九岁登树说偈，乃跳下立化。此人现生变狗，由数十年持《金刚经》，尚能由高至下而化，况善导大师之大圣人，神妙不测者。汝认做舍身，可怜可怜。此与愚人以佛涅槃为佛死，同一知见。</p>
<p class="bodyContent">（五）汝穷妄想，比海中波浪，还要沸腾得很些。但谅己身分而行，何怕人讥诮？若回成都家去，固当将彼心相，说与汝父桓君翁稍微放松些，庶可两将就。汝果精诚念佛，眷属亦会有转机。汝祖父兴全翁尚遗有家业，尚谓苦得不能忍受。倘汝本是一个穷汉，汝将不要做人乎？今极力的要撑空架子，而自己又完全起此种不按道理之妄想。汝这个妄想，是耀祖光宗，尽子职，报答继祖妣柴老太夫人，尽佛教徒之责任否也？既知感人引进之恩，何得自己又作普负亲恩佛恩之事乎？汝此后但<a id="page480"></a>
 看《文钞》，切勿再来信。我实在没有精神应酬汝这些魔话。</p>
<p class="bodyContent">复温光熹居士书十一</p>
<p class="bodyContent">手书及汇票收到。观汝此书，知汝境遇之穷，知汝不安本分。汝无余钱，何得于光分上尚硬撑架子。君子素其位而行，穷则不以钱财为礼，况自己认以为如父如母之师乎？是知汝一向都是此种情见，因架子撑不起来，便要寻死。不知汝此种心行，死了更比此架子撑不起来，当难受无量无边恒河沙恒河沙倍矣。汝前谓重庆佛学社颇尚密宗，汝欲另设一专修净土之机关，此亦是不安本分之话。凡建立机关，第一要人皆信服，第二要有钱贴垫。虽募众人，亦须自己先能调动。汝二者一皆无有，何得起此种分外之计虑乎？家中既有饭吃，不须又要发财巨万。今之军政两界，汝若不顾来生头面，则非不可入。若犹顾及来生头面，则以莫入为最上上策。当详告德正、嵇氏，放下富贵骄奢之习气，作乡间田妇之服饰，与彼回成都家庭，恪守祖父之业，乃为究竟妥当办法。余皆先以说过，用不著再说。</p>
<p class="bodyContent">复温光熹居士书十二</p>
<p class="bodyContent">观汝书，不胜欢喜。彼七日即可往生，即可成佛，则遍世间人均可成佛。我们业力凡夫，当有无量无边之佛度脱，何幸如之！且守我们本分，让彼成佛度我们，岂不更为稳妥？彼等若有危险，我此法门，绝无危险。若闻彼说得好听，不禁心热起来。成之则为幸，败则便成魔眷，实令人寒心。某之神通，已完全失败。某及某之言论，直是诬蔑圣贤。彼等既已成佛，何得有此种现象？是知完全与市井小儿，了无有异，说甚有得佛<a id="page481"></a>
 心乎哉？余不多及。</p>
<p class="bodyContent">复温嵇德正居士书</p>
<p class="bodyContent">汝夫德中温光熹言，汝发心供养我，我当以此印书利人。汝幸嫁富家，绝不知人世诸苦。若再无人劝导开示，则虚度一生。以后之轮回六道，将何能免？幸汝夫光熹，稍知佛法。汝虽未能即信，然渐摩渐染，久则当有善根发现之一日。汝于梦中见怪像，即生恐怖，求我为汝说救护之法。不知此之苦相，比之轮回三途六道之相，小得不可为喻。轮回之苦如大地，此苦如微尘。众生心量小，故见小而不见大。汝于小苦生恐怖，求说救苦之法，何于生死大苦，绝不介意乎？我今为汝说一统救大苦小苦之法，汝若能依我所说，汝必定现在无此小惊怖，将来必定常安乐。其法维何？即是志诚恳切念佛及观音菩萨名号耳。其念的法则，当问光熹。切不可止知安逸，虚度光阴。又须恪尽己分。所谓孝顺父母翁姑，和睦兄弟姊妹妯娌，夫妻相敬如宾，劝善规过，善教儿女，宽待下人。能如是即是贤人。再能戒杀护生。念佛名号，求生西方。即生死大恐怖，当可全皆消灭。况梦寐中之小小恐怖，有不立止乎哉？我是凡夫，我此话能令一切人超凡入圣。汝当志心信受，则利益大矣。《闺范》已无，待有人到上海去，当令请《女子二十四孝》、《女四书》、《烈女传》等寄来，送通文理知伦常之女人。又《达生篇》，亦当寄一、二包。此书于未生、将生、生后各事，皆详言之。而光之一序，发明临产念观世音菩萨名号，必定无产难。而且母子两全，种大善根。汝能以念佛、念观世音化诸相识女辈，俾各展转劝导，则于汝自己于相识者，均有大益。但不可长存骄傲懒惰，好作无益之事，如赌钱游观，则自不至不获巨益矣。君巽、君静，锦渝两女之病，亦以念观世音菩萨医之。观世音菩萨求无不应，但<a id="page482"></a>
 恐人不志心耳。祈汝夫妇二人善体我心，则幸甚。</p>
<p class="bodyContent">复江易园居士书一</p>
<p class="bodyContent">接手书，知阁下提倡净土之利益，屡屡而见，欣慰之至。当寄上海净业社，令载月刊中，俾阅者同生信心。至所言气体甚亏，似宜以哀恸心移之于为亲念佛，则存殁咸得利益矣。又何必拘拘以哀毁为孝也？三月二十五，光至上海太平寺，二十六南通即将二百元款汇来。初以事繁，致失通知书局。后令寄若干，不知曾寄到否？今且由普陀寄一包来，祈为一阅。待二次三次印出，当即寄来。一百元可得三百部。即阁下不寄钱，光亦须寄若干部，以祈大士慈恩，人各共晓耳。现已任及七万部。以去年战事，纸未出山。今年又旱，致稽迟至四月耳。佛光社得阁下提倡，有何所欠，何须光再饶舌？但修净业人，著不得一点巧。倘或好奇厌常，必致弄巧成拙。此所以通宗通教之人，每每不如愚夫愚妇老实念佛者，为有实益。若肯守此平淡朴实家风，则极乐之生，定可预断。否则不生极乐，亦可预断矣。祈切实令社友如是信，如是行，则利益大矣。</p>
<p class="bodyContent">复江易园居士书二</p>
<p class="bodyContent">久未通信，歉甚。前接油印之佛光一周纪念特刊，见周孟由之《印光赞》，直令人惭愧欲死。孟由无知妄作，阁下何得录此，以深印光之罪？祈以后凡带此派者皆为删削，免致阅者议论。兹接手书，并吴君蜨卿之款，及佛光社刊，备悉。吴太夫人福寿两全，所欠者不知净土法门耳。今令嗣蜨卿诚心追荐，当必承佛慈力得以往生。其洋二百，以一百打佛七，念佛僧十六位。现在炎热非常，光拟每人格外奉一元，共<a id="page483"></a>
 十六元。余八十四元，待新排《文钞》及《寿康宝鉴》，即增广校订《不可录》，拟印数万，以拯青年于未得病之前。明年印出，尽数寄吴宅，以期结缘。《观音颂》，二次印十余日，七月初二，工人全体罢工。此次以要求非理，中华书局势难应许，恐一时不能了决，致若印若排，皆悉稽迟也。社刊甚好，但字过小，老眼颇难看。纸厚邮费须多若干。冯不疚书，光无有稿。今既登社刊，光令录之附入《文钞》。余皆无大关系。唯慎修先生造天地日月不运行，得婢阴气方运行一段，颇有关系。附入《文钞》，亦可破除邪见，令知正法。但其中所录多脱文，余俱不要紧，唯第二段“一阴一阳之谓道”上层六行混入“诚即明德，明即明明德之明诚明”，十三字，其中亦有讹字，然无大关系。余略一阅，尚无多讹，唯此一篇颇多耳。光目力心力俱欠，而冗务繁重，致于社中不能效笔墨之力，歉甚。阁下既极力提倡，故群贤毕集，实为人生一大乐事，亦为贵地一大幸福也。吴宅念佛收据，随函寄来，并祈以余百元之用告之。真达师拟助百元经典于社中，令光开一普通多看者之经书，待月底到上海，当请以寄来，勿念。光于明年新印《增广文钞》及增广之《寿康宝鉴》出，亦拟寄社若干，以结净缘。阁下与友人书赞誉不慧，有以凡滥圣之愆。祈以后万勿用此一派，则彼此各适其适矣。</p>
<p class="bodyContent">复江易园居士书三</p>
<p class="bodyContent">接手书，不胜感叹。令师啬庵，以实业为事，未能认真修持净土法门。然阁下以志诚心为之追荐，当必蒙佛慈力，接引往生矣。光以《大士颂》延迟日久，因于本月初一下山，初三至申，与书局接洽。初四至宁，商酌法云大殿事。明年方建初七至申，令侄知源之函，并汇款俱到。太平寺现有佛七，不能并行。因至净业社，与关絅之商，彼颇欢喜，定于初十<a id="page484"></a>
 日起七。彼处念佛僧只数人，居士则甚多。光谓居士来者，须必供其饭食，恐人多或致贴补。彼云贴少许亦何妨，借此令大家种善根，何幸如之？施省之、黄涵之等，日间或有事，夜有空，当亦去念。初十夜祈光为开示。此之佛七，较单请十余僧念，其利益当多多矣。此亦阁下诚心所感，及令师宿因之所致也。真达师为佛光社请百另七元之经，候有顺人回婺，当为带来，勿念。阁下之书，初八由普陀转来，备悉。光不久仍返普陀，待明年三、四月，当复来申，以料理《大士颂》等之账目耳。</p>
<p class="bodyContent">复江易园居士书四</p>
<p class="bodyContent">前复一函，谅已收到。昨晚五时至净业社，问关絅之有几僧人，言有九位。居士男女，则有百余。昨晚由彼等通知，来者倍多。光略叙缘由，并念佛利益，为时一句五分钟。今日将前所请经，请至太平寺，共二十五小包，外用蒲包捆作四大包，其发票共四张，随函带来，以便查收。真达师祈阁下令人将所请经书，一一写其名于书根，若《安士全书》等，则不致错乱难寻矣。内中有一、二、三、四、五部者。若以余者提出，另行结缘，则不须分别。若同留社中，须每一部一样写法。庶不致彼此参差不齐，致不雅观。其书待有回婺顺人，当令带来。今先将发票随函寄来，书到即可按查。</p>
<p class="bodyContent">复江易园居士书五</p>
<p class="bodyContent">前接手书，知令慈念佛往生，不胜为令慈庆，为阁下悲。虽然，令慈既已超凡入圣，固不宜效世俗人徒作无益之悲伤也。阁下提倡净土，初则令夫人往生，今则令慈往生，足见一切众生皆有佛性，道在人宏，倡<a id="page485"></a>
 必有和。但以光冗繁之极，不能即为撰述，殊觉歉仄之至。《三字镜》略为笔削。前日雪惺来持去，彼拟录之，即代为寄。令慈之传，殊多疏漏。今将原稿随函寄回，祈为添补改削，俾归完备。再令有朋抄几份，分寄各佛报。以光近来冗务颇多，不能详悉斟酌耳。前所寄之八捆书，收到，慰甚。光定于九月底灭踪长隐。以应酬日多，精神日减，若不长隐，则将穷年终日，为他人忙，了无止期。所有近印之书板，通交居士林。彼拟开佛学书局，以广流通。不过彼带有营业性质，比光之只算成本者，当贵近一半耳。</p>
<p class="bodyContent">复江易园居士书六</p>
<p class="bodyContent">七人法名，另纸书之。时局危险，须令各各吃素念佛及念观音。以期佛菩萨加被，令战事早息，庶国家均得安乐矣。所最要者，要知因识果。吾国乱至如此之极，皆前人唱高调，辟因果，以有所为而为善即是恶之学说，以酿成之也。若尚不肯说破，则欲太平恐无日矣。</p>
<p class="bodyContent">与江易园居士书七</p>
<p class="bodyContent">久未通函，念念。前月令侄守先，以续诗寄来。光冗忙之极，历半月之久，方得彻头彻底一阅。觉续编比正编更为关系深大。因寄去，想彼已函告矣。阁下之著作，其益宏大，诗文足可引无信者生信矣。愿宜葆养色力，修持净业。<a id="page486"></a>
</p>
<p class="bodyContent">复陈慧诚居士书</p>
<p class="bodyContent">手书备悉。光明年春秋间，尚有许多须料理事，一处皆无暇去。唯冬则欲往温暖处避寒。此后则行踪不定，到处是家。不三、五月，又复他往，以免信札应酬，以致自误。念佛偈内中，有上下文义不关切者，或韵有不协，或词有未善，稍为改正。至末后一偈，及后之五言偈，语意过傲，故为改之。凡人不可自高自大，自大则人不重，不可不知。《龙舒文》未寄，盖已送完无有矣。此文贵极，每本三角，故无力多印也。王朱氏等既欲皈依，今为取法名，王朱氏法名慧淑，马袁氏法名慧懿，袁三姐法名慧贞。祈令彼等均依《文钞》、《嘉言录》，以自行复以化他。则可不愧为佛弟子矣。冗事多端，不暇详述。</p>
<p class="bodyContent">十二月十日灯下</p>
<p class="bodyContent">复王智卓居士书</p>
<p class="bodyContent">末世众生，欲了生死，非仗佛力，决难如愿。至于各宗法门，俱应研究。而智识浅鲜，世务纷繁之人，何能兼顾？欲学余宗，必须净土已得大通，了无疑惑，方可。若净宗不通，一学余宗，稍有所得，便将净土置之度外。将来所得之益，只可作未来得度之因，决不能即生便出生死也。汝于净土，尚未知门径，何得便欲学唯识？今之学佛者，多半皆属好高务胜，欲于大众前作通家，并非为了生死以学佛也。汝欲学佛，必须敦伦尽分，闲邪存诚，诸恶莫作，众善奉行。真为生死，发菩提心，以深信愿，持佛名号。能如是者，乃真佛弟子。若所作所为，与佛相反，则纵能精修，亦难感格于佛，以心行与佛相背故也。今为汝取法名为智卓。谓以智慧卓然自立，则自可得其实益。教小儿常以《阴骘文》、《感应篇》<a id="page487"></a>
 为入德之门。俾幼时即知为人之道，与因果之理。则后来决定不敢作越理犯分之事。否则被彼邪见所诱，则其行或至如今之废孝废伦免耻者，以现今此种邪说甚多故也。今为汝寄书一包，祈详阅之。光极忙迫，切勿来函。</p>
<p class="bodyContent">复何慧昭居士书一</p>
<p class="bodyContent">接手书，不胜慨叹。慧镜志心弘法，忽尔殒命。恐于生西，尚难实得。生死之险，诚可畏惧而预防也。但彼虽由其母坟旁，他家又葬，以致冲犯。当知此之冲犯，亦是宿业所招。若有大德，或有不期然而为之补助者。此事只可归之于命，不必归咎于人。若归咎于人，或致彼此更结怨业。祈与其家详言之。人各有所主之地，不能主于人家之地。自家葬过自家地中，可不令他家葬。他家地，何能不令他葬乎？知此理者，虽实冲犯，亦不敢怨人，况未必是的确因冲犯而死者乎？此所以君子不怨天、不尤人也。汝之清磬摇空，乃静极所现。后知齿舌相击，并非外境所现。有此一知，方不至或生一种希奇玄妙之想。由兹起自矜心，则便非得益之处矣。所言耳根发音，诸净典不甚提倡者。以净土法门，其要在于信、愿、行等。此等境界，乃用功人自得之各别境界，善知识何可预先发表？若发表则得益者少，受损者多。如《自知录》然，专门表示境界，实则此之境界，尚是理想。彼盖欲借此以张大门庭，故特做出此不思议境界。使光不阻止，则不知印几多万，以引人入魔乎？汝净功虽好，于机于教，尚欠阅历，故作此说。若有阅历，即大有所得，亦不疑古人为敛默也。江公望之所示，乃反闻之法，善用之，固能得益。不善用之，或有归禅家专仗自力一门。凡修行人宜存正念。除佛号外，所有诸念，皆不令生，是谓一心。故《金刚经》云：“凡所有相，皆是虚妄。”汝但一心<a id="page488"></a>
 念佛即已，何得妄欲高攀大士耳根圆通？汝须知大士之反闻，并不闻音声，乃闻闻性。故曰：“反闻闻自性，性成无上道。”有声音无声音皆闻。若如汝说，必有音方能闻。吾人念佛，随闻此佛音声，固亦反闻之气分。切勿以圆通自居！专一以往生自期，则有益无损矣。否则，必有从此反令其心，分张于分别法门胜劣一派，而无量无边之真益，断送于此多知多论中矣。所作四章，声韵清畅。光向不作诗，故不为和。现今忙得了无有暇。以急欲灭踪，又有关世道人心之《历史感应统纪》未得排成，或致日夜均须料理。现三号字书册本已排完，印出一万部，二十后当可出书，寄来几包。第二万已经刷印。又排四号字报纸本，只排一半。此若排完，印一万部，或二万，便可长往。大约在十二月半后，往香港去。以免终日应酬信札忙，致误己大事也。</p>
<p class="bodyContent">复何慧昭居士书二</p>
<p class="bodyContent">接手书，知宿根甚深，现行颇纯，故有种种胜境相现。然今人多半是要体面，凭空造楼阁。有一分半分，便说有百千万分。如某居士录其境界，皆是手笔所做，不是心地所做。汝固不妄，诚恐或有此习气，则其过不小。佛以妄语列于根本五戒者，正为防此弊也。若或见言不见，不见言见，乃妄语之流类。若凭空造楼阁，妄说胜境界，即犯大妄语戒。乃未得谓得，未证谓证，其罪甚于杀、盗、淫百千万亿倍。其人若不力忏，一气不来，即堕阿鼻地狱。以其能坏乱佛法，疑误众生故也。汝切须慎重。所见之境有一分，不可说一分一，亦不可说九厘九。过说亦罪过，少说亦不可。何以故？以知识未得他心道眼，但能以所言为断耳。此种境界，向知识说，为证明邪正是非，则无过。若不为证明，唯欲自炫，亦不可。若向一切人说，则有过。除求知识证明外，俱说不得。说之则以后便永不能得此胜境界。此修行人第一大关，而台教中屡言之。所以近来<a id="page489"></a>
 修行者，多多著魔，皆由以躁妄心冀胜境界。勿道其境是魔，即其境的是胜境，一生贪著欢喜等心，则便受损不受益矣。况其境未必的确是胜境乎？倘其人有涵养，无躁妄心，无贪著心，见诸境界，直同未见，既不生欢喜贪著，又不生恐怖惊疑。勿道胜境现有益，即魔境现亦有益。何以故？以不被魔转，即能上进故。此语不常对人说，因汝有此种事，固不得不说也。汝最初礼佛所见之大士像，不的确。以若果实，是不至因念与《观经》不合而隐。然汝由此信心更切，是亦好因缘。但不宜常欲见像，但志诚礼拜而已，庶无他虑。临睡目前白光，及礼佛见佛像悬立虚空，虽属善境，不可贪著，以后不以为冀望，当可不现。窥汝根性，似是宿生曾习禅定者，故致屡有此相也。明虞淳熙，在天目山高峰死关，静修久之，遂有先知，能预道天之阴晴，人之祸福。彼归依莲池大师，大师闻之，寄书力斥，谓彼入魔罥。后遂不知矣。须知学道人要识其大者。否则得小益，必受大损。勿道此种境界，即真得五通，尚须置之度外，方可得漏尽通。若一贪著，即难上进，或至退堕，不可不知。</p>
<p class="bodyContent">梦入佛殿所记之二句经文，固属善境。然此二句，语甚明白。“返虚依觉路，归真悟常空”者，谓人妄认世间诸法为实，故迷入生死。若能返观诸法当体本空，则便依乎觉路，出迷入悟。归真谛而悟真常之真空实相矣。魔境胜境之分别，在与经教合不合上分。果是圣境，令人一见，心地直下清净，了无躁妄取著之心。若是魔境，则见之心便不清净，便生取著躁妄等心。又佛光虽极明耀，而不耀眼。若光或耀眼，便非真佛。佛现，以凡所有相皆是虚妄之理勘，则愈显；魔现，以此理勘，则便隐。勘此，验真伪之大冶洪炉也。夜见白光及虚空清白等境，乃心净所现，何可以法界一相，寂照不二自拟？以此自拟，则成以凡滥圣矣。其过殊非浅浅。二句经文，未见所出。盖亦宿生记忆之文，未必即经中文也。修净业人，不以种种境界为事，故亦无甚境界发生。若心中专欲见境界，则境界便多。倘不善用心，或致受损，不可不知。彼头陀之所说，乃属禅<a id="page490"></a>
 家道理。彼尚不破净土，是其长处。然彼绝不知净土宗旨，故与禅对论。彼注重祥光胜境一语，大须斟酌，否则误人不浅。又谓不可著，以佛法无量，著则成有量，即不能入佛智。何止不入佛智，亦复或入魔界耳。至所云之各佛，乃禅家约心理之论，与净宗无涉。白光清空，既为如来一毛头许功德。汝何得以法界一相，寂照不二妄认？实则宿世定境，由净心而发，固不得当作奇特也。</p>
<p class="bodyContent">净土法门，以信、愿、行三法为宗。有信、愿，无论行之多少浅深，皆得往生。无信、愿，即到能所两忘，根尘迥脱之地步，亦难往生。以真证到能所两忘，根尘迥脱之实理，便可自力了生死，则不必论。若但有工夫见此理，尚未实证，若无信、愿，亦难往生。禅家说净土，仍归于禅宗，去信、愿说，果能依之而做，亦可开悟；而未断惑业，欲了生死，则梦也梦不著。以凡夫往生，由信、愿感佛。故能仗佛慈力，带业往生。今既不生信、愿，又将佛一一说归自心，何由感佛？感应不符，则生自生，佛自佛。以横超法，作竖出用，其得益浅而受损深，不可不知。得益者，依彼所说，亦能开悟。受损者，既去信愿，则无由仗佛慈力。吾故曰：“真修净土人，用不得禅家开示。”以法门宗旨不同故，祈为慧察。如不以为然，请求之大通家，庶可契汝心志矣，光固不执著也。</p>
<p class="bodyContent">复慧淑、慧庆两女居士书</p>
<p class="bodyContent">人生世间，必须各尽自己之职分。能尽自己之职分，方可不负天地覆载，日月照临，父母生育，师长教诲之恩。否则名虽为人，实与禽兽不相违远，便成虚生浪死之伦。则将来沉沦恶道，了无出期，可不哀哉？所言尽职分，在女人分上，实有最大之关系，而且了无形迹。世之治乱，家之兴衰，悉由女人能尽职分与否耳。言女人职分，即孝翁姑，和妯娌，相<a id="page491"></a>
 夫教子等。以能孝友温恭，则宜家。能辅助丈夫，令其德业日进，过愆日减，则宜室。能宜家宜室，则儿女相观而化，均成贤善。儿女既成贤善，则从此以往，世世子孙皆成贤善。故光常谓：“治国平天下之权，女人家操得一大半。”又谓：“教子为治国平天下之本，而教女为尤要者”，此也。否则，不但不能相之教之以成善士，或反相之教之以成恶人，以致今日无法无天之世道也。</p>
<p class="bodyContent">汝等皆宿有善根，得与慧融为夫妇。虽生在佛法泯灭之时，幸而得闻如来普度众生之净土法门。但肯生真信，发切愿，称念阿弥陀佛万德洪名，决定可以现生消除惑业，增长善根。临命终时，仗佛慈力，往生西方，实为千生万劫所不易遇之无上大法也。汝等既是夫妻姊妹，必须互相爱敬，互相勉励。不可同未闻道之无知女人，日以争吵、嫉妒、交相谤黩为事。如是，则心地日暗，福寿日促，一气不来，难免堕落于三恶道中。其为苦也，莫能名焉。汝等既同皈依，即是同门，同修净业。将来同生净土，同见弥陀，同闻佛法，同证无上道，皆于此时大家同心戮力修持中来。可不勉哉？以慧融欲令汝二人同沐佛化，祈为赐名及与开示，因为说此一上络索。诚恐汝自顾藐小，不知众生与佛一念心性，了无二致，而迷悟不同，遂成天渊悬殊也。今为略示所以。余详《文钞》、《嘉言录》，祈慧融与汝等说之，则可悉知矣。</p>
<p class="bodyContent">复徐蔚如居士书</p>
<p class="bodyContent">昨接手书，知令叔之来去颇为奇异。阁下所言伽蓝神者，殆属实情，是小伽蓝，非大伽蓝也。其吃素诵经，皆其宿根所致。惜未遇净土法门之知识，以致仍归护法神通。此人殆与平常人知见相等，于大士境界皆未得见。使向能以智力知大士境界，断不至糊里糊涂过一生，而仍<a id="page492"></a>
 归彼护法神通中去也。令弟不于此极力为彼培植归西之事，犹欲令彼位次增进，其心固嘉。若按实理为令叔计，当令其子于净土法门，极诚栽培，为之回向，以祈谢神道之旧职，入极乐之佛国。所言培植功德，当以开人智识者为第一。现今《增广文钞》已经排完，尚未结收，以候《寿康宝鉴》排毕，即止续入付印耳。现已有四百二十页，尚未能定其实数。大字每部须八角上下，以前年《大士颂》尚三角四，只有二百十页，此多一倍。而近来战事纷纭，纸价愈涨。令弟若肯任若干自己施送，俾一切阅者，知往生净土之所以然，以此功德，为其父作往生之券，加以至诚，必可如愿。是为最有利益真实功德。虽与普陀似乎不涉，然亦非不涉。以人皆曰：“普陀《印光法师文钞》”故也。其次则《普陀山志》，将欲鉴订。鉴订过，即刻板。明年春夏间，即可出书。若肯任刻资，以之回向。亦比别种功德为殊胜而悠久耳。</p>
<p class="bodyContent">复李圆净居士书一</p>
<p class="bodyContent">接手书，不胜感愧。所言大著编撰体裁，足见虚心不恃己见，钦佩钦佩。今之弘法者，每欲引人入佛法，自己先从人行事，则大体已失，何以令人重法？阁下初以仿新法，今尚欲令大众皆不蹈轻法之弊，可谓真得宏法之体统矣。至于《印光文钞》，文实朴陋不堪，然于初机非无小益。以故数年以来，排印五次，刻板一次，板存扬州。徐蔚如在京排两次，上海排一次，光先排一次，今又排一次。四月当可出书，印出者有数万。此次所排，比先多一百二十页，名《增广印光文钞》。常有寄函要者，知初机发心者多分不以朴陋见弃也。阁下再为提其要者，分门类为之流布。则较彼全书用费少而利益多，实为不可思议功德。光初出家，见诸知识教人修持，了不提因果伦常等事，致有修持颇好者，或于伦常不能<a id="page493"></a>
 恪尽己分。因是或令不知佛法真理者，多起谤心。光久蓄矫此流弊之心，故于一切笔墨中屡言之。阁下倘不以所言者为赘，似宜即录以作挽回世道人心之助。阁下年未三十，已现衰相，固当舍博守约，专修净业。净业大成，再宏余法，庶得自利利他之实。否则虽能利人，亦非究竟现生获出生死之道。而自己本分事，既不能断尽烦惑，以了生死。又以素未专志净业，或致因通途教义，疑特别法门，则又无从仗佛慈力带业往生。虽种善根，倘以坯器未火，或被再生之雨为之消灭，则可惜耳。显荫具大慈悲，特恐青年聪明有慧根人失大利益，特为现一可作警策之相，未始非深劝阁下力修净业之真实开示也。</p>
<p class="bodyContent">复李圆净居士书二</p>
<p class="bodyContent">接手书，不胜感愧。阁下此一编辑，则眉目清醒，利人多矣。窃谓此录皆取材书中，即论、疏、序、跋等中，亦可节取。非书中可节，余皆不可节也。且此录原属节录，固不宜恐涉断章取义之嫌。而今之时势，尤当以注重因果、诚敬伦常，为救国救民、弘法利生之要务。凡涉此义，似宜多采。所立十科，颇为通畅。略有字句不均，及不甚畅亮之处，因另开于旁：一赞净土超胜。二诫信愿真切。三示修持方法。四论生死事大。五勉居心诚敬。六劝注重因果。七分禅净界限。八释普通疑惑。九谕在家善信。十标应读典籍。祈为裁度。</p>
<p class="bodyContent">复李圆净居士书三</p>
<p class="bodyContent">光常谓家庭教育，为治安之本。因果报应，为制心之法。家庭母教为要。果有贤母，又于儿女幼时常为讲谈因果，其儿女长大，决定不至<a id="page494"></a>
 作伤天损德等事。惜在家、出家之倡导者皆不致意于此，可叹也。昨信已封，邮差来又接手书，因勉作题词四十韵。但以向不作诗，诸多牵强，祈为改正。《临终舟楫要语》传之已久，多有错讹，而且其中有意义不圆之处，遂僭为补足。后之论偈，光曾见者皆有，不知何意删去，致语成无根。但原文亦未将本论之名标出，为一憾事。祈为裁度。又此偈恐是宗瑜伽论而作。《临终舟楫》只低一字，“要语”二字，似宜去之。仍用同样字，以过小则老人看时多有吃力。当于题上加附录二字，则正附清楚矣。现因战事纸不能来，《安士书》、《文钞》皆一时不能即印。祈缓编，勿著急，则人既省力，事且从容。光所排书，皆打四付纸板。此书排成，亦宜多打纸板，庶可一劳永逸。</p>
<p class="bodyContent">复李圆净居士书四</p>
<p class="bodyContent">《嘉言录》，昨阅过一半，今日当可阅完。尚须详看，并为设法以期醒目。其中错字，当标一本寄来，以作再版改正之据。光校之本，则为详标，以作排版稿本。将来校对之事，光当自任。陈太太既任排工，纸板及千部之资，则便省力多矣。当令《文钞》万部印完时，先印此书。仍恐在十一、二月间，方可出书。光在此候孙厚载居士，待其来后，方可返沪。</p>
<p class="bodyContent">复李圆净居士书五</p>
<p class="bodyContent">昨接汝书，心甚欣慰。前闻上海开仗，想三宝加被，当不至有所危险。今知于无可逃时，而圆明竟敢以汽车来接。而日兵又不以凶恶相加。菩萨救苦救难，真有非思议所及者。祈劝一切人同念观音，以祈菩萨加被日军首领，息灭恶心毒心，则战事自可止息。切不可以恶心咒诅，则与<a id="page495"></a>
 菩萨平等大悲不相符契矣。</p>
<p class="bodyContent">壬申正月初九日</p>
<p class="bodyContent">复同影居士书</p>
<p class="bodyContent">九月接汝兄书，言汝有病，心志不定。或急于求医，若不暇待者，或医来开方不肯服药，或并请二医等，直同小孩子性情一样。如此求医治病，适足添病，何可愈病？以心念烦燥，是自己添病。杂药乱投，是令医生添病。汝发心要出家修行，了生死大事。即此富贵骄态，一毫不能去，出家有病，当致急死。汝有此种骄性，尚能甘受澹薄，视此身若附赘乎？又学道之人，凡遇种种不如意事，只可向道上会。逆来顺受，则纵遇危险等事，当时也不至吓得丧志失措。已过，则事过情迁，便如昨梦，何得常存在心，致成怔忡之病？汝既欲修行，当知一切境缘，悉由宿业所感。又须知至诚念佛，则可转业。吾人不做伤天损德事，怕甚么东西？念佛之人，善神护佑，恶鬼远离，怕甚么东西？汝若常怕，则著怕魔，便有无量劫来之怨家，乘汝之怕心，来恐吓汝。令汝丧心病狂，用报宿怨。且勿谓我尚念佛，恐彼不至如此。不知汝全体正念，归于怕中。其气分与佛相隔，与魔相通。非佛不灵，由汝已失正念，故致念佛不得全分利益耳。祈见光字，痛洗先心。当思我兄一夫一妻，有何可虑。即使宿业现前，怕之岂能消灭。惟其不怕，故正念存而举措得当，真神定而邪鬼莫侵。否则以邪招邪，宿怨咸至，遇事无主，举措全失。可不哀哉？今为汝计，宜放开怀抱，一切事可以计虑，不可以担忧。只怕躬行有玷，不怕祸患鬼神。汝若在家好修行，则与汝兄及汝妻等，互相辅助以修净业。如其不然，则当往上海寄居于佛教净业社。日常得闻讲说，兼日常随众念佛。现在净业社移于简家南园，有十二、三亩田地基，是一最大道场。明年谛法师在彼讲《涅槃经疏》。彼处房屋多，不比爱文义路之促逼。汝<a id="page496"></a>
 若去，每月贴若干饭食钱，定可如愿。过几月回家看一回，与汝兄谈家事，与汝妻叙契阔。不几日又去，实为第一希有之办道方法。光谓汝能如此，比出家利益，胜无量倍。但当把小孩子及市井之无知之见识丢开，则无边利益，即可亲得矣。</p>
<p class="bodyContent">当此危险世道，宜放开心胸眼界，努力修持净业。所有吉凶祸福，悉不计虑，随缘应变。纵大祸临头，亦当想及同罹此祸之人，不知有几千万亿。于无可如何中，尚有阿弥陀佛观世音菩萨可以恃怙，有何可畏？以念佛念观世音，作为无畏之据，放开心量，勿预恐吓，则病自痊愈，身自安乐矣。若不知此义，则是未遇危境，自己先陷于危中，虽佛菩萨亦莫能救。所以君子素患难行乎患难，故能无入而不自得焉。</p>
<p class="bodyContent">复观心居士书</p>
<p class="bodyContent">数日前由山转来手书，知慕道心切，修持唯谨，不胜欣羡。但以冗繁未能即复。昨因事来杭，略有暇晷，遂书大概。孝养父母，奉事师长，慈心不杀，修十善业，为三世诸佛净业正因。汝能孝亲，能俭朴，则必不至取非义之财。其行其心，颇与佛合。若再加以信、愿、求生西方，必可如愿。然既为人子人父，当思所以究竟，令我亲我儿女，得究竟安隐之道，可不力劝吾亲与吾儿女，令其同修净业乎？此且约亲而论，而一切众生皆是佛子，我既知之，忍不令我弟兄姊妹亲戚乡党，一切相接之人，一一咸知乎？汝欲皈依以期往生，可不发弘誓以预行随分随力度人之道乎？今为汝取名为慧宏。谓以大智慧，行自利利人之道。即为一切人说敦笃伦常，恪尽己分，闲邪存诚，克己复礼，诸恶莫作，众善奉行，信愿念佛，求生西方。《文钞》中屡说之，今复为说者，恐或不注意以致错过，以故不妨再说也。<a id="page497"></a>
</p>
<p class="bodyContent">又今日世道之乱，为开辟所未有。究其根原，总由家庭失善教，及不讲因果报应之所致也。天下不治，匹夫匹妇与有其责。能注重家庭教育及因果报应，则贤才自然蔚起，而天下渐可太平矣。祈与一切人皆以此说恳切告之，亦居尘学道，自未得度，即行度人之一大要事也。祈慧察是幸。余详《文钞》，此不备书。</p>
<p class="bodyContent">复李吉人居士书</p>
<p class="bodyContent">十五日接手书，以冗事无暇，故迟至今。皈依若能亲来面受，固为正理。如其不能亲来，但以至诚恳切心如亲受一样，则固无所同异也。即面受而不以受皈依为事，仍然心行作为同旧，则是名为皈依三宝，实是魔王眷属。佛法利益，岂能以虚名而即得乎哉？念佛必须摄心，使杂念无由而起。若欲摄心，则当谛听。若能字字句句听得清楚，自然心不至于大散。虽不作观，亦同作观。若心不能摄，观境不清，理性不明，妄欲得生上品，任己意以作观，则著魔发狂者多多矣。往生上品，岂作观方能哉？念至一心，并有大菩提心，又复自行化他，广行六度，谁不能登上品？而以作观为上品之因，亦一往之说也。摄心念，为上中下共修之道。其得益则随人而分大小。作观，则不知所以然者，断断不可盲修，以其或致著魔也。汝果能一心念，岂不许汝生上品哉？《大悲咒》但依现时所教之师念，即有无边利益。固宜日日常念，何须十斋？又吃肉一法，其害无穷。汝夫妇既发心生上品，何不常时吃素，而只十斋耶？不独自己吃素，尚宜令家人儿女通吃素。细看《文钞》，自知《南浔放生池疏》发挥颇详。食肉之过，不食肉之利。此固宜努力，不得狃于习俗，且以十斋了之也。</p>
<p class="bodyContent">洋烟一事，其害甚深。《文钞》后附有《戒烟神方》，灵极，许多人皆<a id="page498"></a>
 戒好。有戒不好者，皆彼身体另有痼疾。汝且依之，作双倍日期缓戒，则可断此祸根矣。至于往生，固不在戒与不戒也。即有此毛病，能生真信，发切愿，一心念佛，无一不往生者。现在世道人心，坏至极点。欲令国家渐复元气，非以家庭培植不可。坏乱世道之人，皆赋有异质。而家庭失教，遂将此辈异人之姿质，作狂妄纵任邪辟之用。使此种人有善教，则穷则独善，达则兼善矣。以故光极力提倡教子教女，以期天下太平，人民安乐也。其要在令其知生死轮回，因果报应。常途教法，其益肤浅极矣。诸恶莫作，众善奉行，信愿念佛，求生西方，此千佛万佛普度众生，令其近出生死，远成佛道之一大法门。详看《文钞》，自可备知。</p>
<p class="bodyContent">复林赞华居士书一</p>
<p class="bodyContent">前接手书，以冗忙未能即复。古语云：“卜以决疑，不疑何卜？”汝所问，念佛为主，阅教为助，随缘化人，回向安养。何须更问可否？至于智静读诵《楞严》，何须用禁？念佛诵经，理无二致。但宜潜心持诵，不宜唯以研究文义为事。如是则尚可以得佛意，况文义乎？李卓吾虽有过人知见，然其行为，多所悖谬。即其过人知见，亦未免有偏僻，何得概指诋者为顽固耶？蕅益所引之语，盖不以人废言。汝将谓蕅益既引，则其言皆足为法乎？卓吾之书，绝未见过。见《居士传》中卓吾之传，并前人指摘卓吾之悖谬处，亦可知其为人。盖其天姿高而涉于狂悖，未能从圣贤诚意正心、克己复礼以力修，为可惜也。破科学、哲学之迷执，固当以唯心唯识为主。然须提倡因果报应，则唯心唯识之义，方得完满。为现今计，宜极力提倡敦伦尽分，明因识果，以及家庭教育，而家庭教育，尤须注重因果报应。今之世乱日极，民不聊生，皆由不讲因果报应及家庭教育之所致也。知好歹者，当不以吾言为谬妄也。光相何如佛相？宜常礼佛瞻敬，勿以光相为念。<a id="page499"></a>
</p>
<p class="bodyContent">复林赞华居士书二</p>
<p class="bodyContent">通俗教育演讲，既不许说佛法，当以儒书中伦常道理为主，并引儒书中说因果报应事理，如“天作孽犹可违，自作孽不可活”，又“积善之家，必有余庆；积不善之家，必有余殃”等，令彼等知因果之理，儒教固有此理此事。既知因果，则便不敢为非作奸矣。格致、诚正、修齐、治平，须从忠恕做起。忠即不欺自心，恕则推己及人。能忠恕，则孝、弟、忠、信、礼、义、廉、耻等，悉皆能行矣。汝既为汝父母求法名，并名亦不书，可谓粗心。今为取法名为德深、德渊。祈劝以决定求生西方，切不可求来生人天福报。若来生得人天福报，则福报即成祸本。福报愈大，则造业愈大。造业愈大，则受苦愈大。能一心念佛，求生西方，即可谓德深德渊矣。否则便是业深业渊，从劫至劫，莫能出离，可不哀哉？《宣讲大全》未知此书，当为询之。今年九月，当灭踪长隐。八月即不可来信，免致失误。</p>
<p class="bodyContent">复林赞华居士书三</p>
<p class="bodyContent">三友欲皈依，今为各取法名。余详《文钞》及长信，此不具书。祈大家各务实行，切勿徒取虚名，则无真利益可得矣。所存之函，随汝安顿，光不过问。临产念观音一法若大行，则天下便无难产，及因产殒命，与产后血崩各危险，并儿女生后急慢惊风各危险。宜各恭抄一本，以为永远传家之备。此系佛说，而前人未加提倡。今人杀业、情欲俱重，故产难甚多，不得不为表示也。<a id="page500"></a>
</p>
<p class="bodyContent">复林赞华居士书四</p>
<p class="bodyContent">当今之世，举国若狂。俗固可恶，僧亦堪悲。彼此违法，致成此象。各处佛教会皆系虚演故事，暂御外侮，久而久之，当必溃决，无法可设矣。普陀佛学院，名目而已。欲学教，不往宁波观宗寺，而欲往普陀乎？某某近几年颇受新潮之影响，今夏大病，始知惭愧，云欲十年用功，方始宏法也。现今之世，除提倡因果报应及家庭教育，纵佛菩萨圣贤同出于世，亦末如之何矣。祈详读《文钞》，当自知之。果能审察，自无疑不释矣。</p>
<p class="bodyContent">复林赞华居士书五</p>
<p class="bodyContent">外道邪说，皆无可虑。所可虑者，僧多不知法，及一班狂僧之妄谓为宏法，而实为灭法。然彼势力甚大，非神通圣人，无可如何。光乃粥饭庸僧，既无道德，兼无声望，何能转彼内外魔眷，令其心存正念，不受彼邪说所惑乎？勿道不作论，即作亦无所益。倘彼诸僧俗悉能依佛之言，行佛之行，即彼意欲灭佛之人，观其道行，亦当钦敬不已，加意护持，况其更深远之行为者乎？现在欲护持佛法，莫急于躬行实践。敦行伦常仁义之道，及信愿念佛之法耳。恐汝妄冀光为作文，故特示及无可救药之状耳。惟洞察之。</p>
<p class="bodyContent">复林赞华居士书六</p>
<p class="bodyContent">此之大劫，系多年酿成，今始发现。如生疮然，愚人不于平时摄养，<a id="page501"></a>
 其疮发现，则便难即愈矣。纵不可不尽人事，然亦难必其定能挽回也。了此，则不至空生懊恼，怨天尤人。聂云台现因用心过度养病，与人不通往来。□□□闻往湖北去。此人已受某某之熏染，其知见唯以唯识为是，余诸行门，悉皆藐视，今夏大病，方痛悔误。不知近来究竟何如？祈勿与此等人相往还，免随彼转。现今所有之现象，正是催人专修净业，以求往生。于此时犹泛泛然欲做大通家，则既不能自利，又不能利人，其失计也甚矣。</p>
<p class="bodyContent">复林赞华居士书七</p>
<p class="bodyContent">讲经，岂必年讲一经，不可重复乎？然则日日吃饭，何不厌其重复耶？《心经》义理渊深，初机何由得益？纵有所得，亦只解路，何如净土法门之即闻即可实行乎？即《行愿品》亦不必定要讲多日。佛以六百卷《大般若》之蕴奥，以二百六十字发挥无遗。岂必要钩枝延蔓，只取广多以逞口辩乎？道绰禅师乃出格高僧，专弘净土。寿七十余岁，一生讲净土三经近二百遍。即二十岁讲，五十多年，年须二、三次方可。《彻悟语录》与一居士书云：“一夏两终《楞严》。何畏《行愿》文长？”而非七日所了乎？七日过促，或作十日。讲经岂定规要任讲者尽量东拉西扯，不在肯綮处指点乎？汝之知见，是知涉博而不知守约。欲以博益初机，则是门庭建设中事。“共君一夜话，胜读十年书”，“愈病不在驴驼药”，皆守约之古训也。然现今战事发生，后来之事，不可逆料。当令一切老幼男女，同念阿弥陀佛，并念观世音菩萨。以祈生免灾祸，死归乐邦。讲经尚非当务之急，所急宜布告一切老幼男女，同念观世音菩萨。至于平定后讲经，尤当以初机净土之正信为先。</p>
<p class="bodyContent">倪商勤、施立谦，既知皈依，各为各起法名。倪商勤法名宗勤。念<a id="page502"></a>
 佛求生西方，自行化他，须以勤为本。若懒惰懈怠，则难克有成矣。施立谦法名宗谦。谦则不自满足，如海纳百川，空含万象。种种罪业，由谦而消。种种功德，由谦而成。今为汝与彼二人寄《净土十要》一包，祈为分与。光老矣，目力精神均不给，以后不许常来信。但按《十要》所说而修，又何所欠，而欲常问乎？若不以净土专修为事，欲遍通教义，亦非一函二函之所能得其目的也。祈慧察。《十要》一书，为净宗至要之书。且勿作好高务胜之计画，便可得至高至胜之利益。《一函遍复》亦人人当务之急。</p>
<p class="bodyContent">复林赞华居士书八</p>
<p class="bodyContent">为人子者荣亲之道，在于励行修德，俾一切人均以敬己而追念于所生，方为最要之方法。每见世人亲死之后广发讣文，谬述事实，到处求有名有位之人，为之题赞、作传、作铭表，而不在己躬下黾勉修德行仁，以期贻亲令名为事。吾常谓世人多好名而恶实，特欲以一时作场面，不思以躬身为纪念也。汝父母既信受佛法，汝亦已知心具、心造、心作、心是之义。将来亲死以后，凡丧葬、祭祀、待客等事，均当依佛制不用荤酒。戒杀行善，以为一乡倡。吴智馨等亦当早以此等道理吩咐其子孙。至要！</p>
<p class="bodyContent">《净业社缘起记》已为撰就，今寄去。竖碑不如悬榜之利益大。碑字不能大，以大石费钱故。又谁肯立以看之，肯看百之一、二耳。榜用坚固木做，或刻或裱而贴之，挂于座隅，则看者必多。写时必须用正体楷书，须勿过细，勿令错讹遗赘。光忙极，已拒绝一切。此系格外，以后不得又以笔墨事见差。如再来，决不复信。疏文前数行，颇有词意不大顺畅之处。后文虽顺畅，而只期语句华美，于事实殊欠发挥。文人作文，<a id="page503"></a>
 多半是笔到意不到。说到华丽之极，事实上但能影响，已算确切矣。今寄《净土五经》一包，祈自存外，余用结缘。光以《五台》、《峨眉》、《九华》、《灵岩》四志，迫不及待，故拒绝一切，以祈早了此事耳。《缘起记》宜抄一分，以寄孟由。</p>
<p class="bodyContent">复林赞华居士书九</p>
<p class="bodyContent">学医一事，大须详慎。中医未学好，何可又学针灸？音久，时人每讹作</p>
<p class="bodyContent">炙，即时行之医书亦然，何可不知其字？苏州针灸传习所，未知其事，即有亦非寒家所能学。太乙神针非秘传，但须心细，按穴以灸。北京同仁堂有卖现成药针。药方亦可开，随人可做。方中有麝有全蝎，此二亦可不用。若念佛人以《大悲咒》、观音圣号加持，当更有效。唯后所附之各法，书名忘记似乎不合时宜。其它书籍，光悉不知。陈竟非前云，欲住山修行，光已说其不可。汝欲光痛下棒喝，而以时时作非非之想说，何不说明其事，何其不知事务如此？！光目已成盲，精神大减，不能应酬，以后来信，决定不复。</p>
<p class="bodyContent">复林赞华居士书十</p>
<p class="bodyContent">汝以教员兼弘佛法，宜随分随力，何可强求各界人士之信仰？以身率物，是为根本。若于其中或有侵蚀，人便不生信心矣。外学纵高，真行无有，汝欲兼通，亦徒然耳。以言教者讼，以身教者从，此自利利人、己立立人之铁章程也。庄严佛像，金当以色为定，岂崖板东西。谁家常好，谁家常坏，若自己亲身买则可，若托人则或致作弊，此非光所能代询者。凡事要依章程。画像中有当机跪前，则可作摩顶式。无当机在前，<a id="page504"></a>
 则不可改旧章而妄更变。垂手接引，甚好。莲社中人敢在佛前骂人，罪该万死！夜梦神责罚，登报固可警人，但于社规，有令人藐视之失。社规严肃，自无此种鄙态耳。吃烟亦然。无志鄙夫，若不肯改，令其退职。今寄书一包，内系《五台山志》二部，《憨山年谱疏》十本，治疯狗咬方若干张。</p>
<p class="bodyContent">复缪智修居士书</p>
<p class="bodyContent">自皈依后，老实念佛，不稍懈惰，欣慰之至。朱蓉棠居士代父充军，孝思可嘉。既知人生多苦，是以笃修净业。如此之人，方为真佛弟子。彼已七十三岁，与光同庚生。今欲皈依，不必远来。但依《嘉言录》、《饬终津梁》所示，自己修持，并教家中儿孙，以期临终能助念，不至破坏净业，仍在轮回六道中受生死轮回之苦也。今为彼取法名为德荫。谓能一心念佛，求生西方，必能承佛慈荫，接引往生。然于平日以此自利，复以化他，则便可令一切人均蒙佛慈荫，故名德荫也。祈与彼说之。随于何日，在佛前顶礼，自誓皈依，即可。</p>
<p class="bodyContent">复王砚生居士书一</p>
<p class="bodyContent">手书备悉。光一粥饭僧，何可如是过誉？乩坛一事，光向不阐扬。以其中所说，多皆冒名，非一一皆真仙降临，况佛乎？此次观音所说之文，亦属冒名。忆此文当是旧文而录示之，否则何以文词每有词不达意之处？至其所说，亦多散漫，不甚显豁指其出要。光固不敢自作聪明，以诸位将以为观音所说，或致贻人讥诮。因稍为笔削，比前较顺畅点，切勿指明光为笔削也。邱公之生净土，来此间固无可疑。以执经文不会经<a id="page505"></a>
 意，遂成大疑。娑婆一大劫，极乐一昼夜，此显示极乐时间耳。至云一日一夜，七日一劫，十二大劫等，皆约此方之时期言之。何以知之？此方利根，或钝根诚恳至极之人，即能数十日或数年，或大彻大悟及亲证三昧。岂往生西方，住于佛菩萨不思议神通威德所常加被之胜妙境界中，其得益比此方更迟得日劫相倍乎？此事此理，岂待智者方知乎？以诸位不善会意，颠倒说话，故有此失。况时劫不定，佛菩萨神通道力，能促长劫为一念，能延一念为长劫乎？执定五年不当来此，是执经文而悖经义也。得光此一说，群疑自释。况始往生即来报示者，皆承弥陀威神，欲藉此以开导迷蒙，实非自力专擅者可比也。计公即时生西，不踰时回报，皆属此义。所云须陀洹七生天上，七反人间，乃误以此间之须陀洹，论极乐之须陀洹。其错谬误人，实非小可。以彼国虽有此种小乘名字，实皆已了生死入菩萨乘，不过暂以所证者立此名耳。诸位直以此之须陀洹而论，则是西方极乐世界尚未了生死，仍旧轮回矣。何不体两土实理实事，而妄生此种谬论，不惧违经误人之如是？</p>
<p class="bodyContent">现在人通通皆当恪修净业，方有实益可得。若学口头禅，则虽是善因，定招恶果。现今世道坏至其极。若欲挽回，必须提倡因果报应，又须注重教女。以女若失教，则不唯不能相夫教子以成德，反相夫教子以为恶，此吾国荒乱之根本也。舍此二法，欲天下太平，人民安乐，虽佛、菩萨、圣贤同出于世，皆无实益可得，况今人之狂悖主见乎？诸位既奉乩，则便与修净业之宗旨不合。然诸位尚明理，较彼余奉乩者尚高一筹，以故为诸位寄书，倘肯详阅，或可备知其中所以。光冗烦之极，以后不得常如此络索来问。但详看《文钞》等，则无疑不释矣。余详《文钞》，此不备书。<a id="page506"></a>
</p>
<p class="bodyContent">复王砚生居士书二</p>
<p class="bodyContent">来函诵悉。佛菩萨为度众生示生世间，在众生见之，则同有生死。在佛菩萨分上，实无生死。譬如梦幻，虽有非实。有生死则有苦，无生死则无苦。何得以了生死苦、了生死分之为二。死即是苦，由有生死。既了生死，自无有苦。须知佛菩萨之生死，乃为众生示现其相耳。非实先未了而今始了也。鱼子放生，载于编内，虽有佛言二字，亦未见出于何经。岂以此故，致人谤法。世有多少人放鱼子乎？须知南方近海之处，与普通江海不同。海鱼一见淡水即死，江河中鱼，一见咸水即死，未能知其所出。纵能生，亦不能生矣。放生是感发人戒杀吃素之慈心耳，岂专欲以多为事，而作此不急之讲求乎？须知世间事，多有不能以理事论者。一友言：一年江北一处生蝗，地方人祈官去验。有数里长，二、三里宽。蝗子尚未生翅。蠕蠕动，有一尺多厚。人履其上，则陷下数寸。不禁惊惶之极，急令挖坑掩埋。而午后一场大雨，完全消灭矣。此蝗子究是何蝗所下之子？盖其化生，现此灾象耳。今年江北亦有数寸厚蝗子者，火车轨道都没，先须驱去，方敢开。凡修行人当在大关紧要处著力，若泛泛然讲求，恐无此精力以克办也。</p>
<p class="bodyContent">复傅法霖居士书</p>
<p class="bodyContent">野术收到，尚未霉。江西一友言：不制而食，则胀气。彼能制，当制而结缘。汝所开之书，有无有者，有则与汝寄来，无则无能为办。然有《文钞》、《安士全书》、《嘉言录》，感应直讲等，虽其余无有，又复何憾？所可憾者，虽有其书不看，则与无同。看而不能依之修持，则与不看同。善书贵于流通，然须其人稍有信心，通达文理，然后可以送彼。送时<a id="page507"></a>
 又须诫以恭敬，切勿亵渎。若或亵渎，必有罪咎。此种书，皆为入圣超凡之前导，不得与一切小说闲书一例看，则或稍有益彼处。今将所有之书各寄一包，书若收到，当寄一信与太平寺明道师。以后再勿来信，以光已灭迹，无人料理故也。</p>
<p class="bodyContent">汝年尚幼，当极努力做人。必须要孝顺父母，亲近有德之人，远离荒唐之辈。必须闲邪存诚，克己复礼，诸恶莫作，众善奉行。现今乃一大患难世道，灾难之来，不能预料，避无可避，防不胜防。若能常念阿弥陀佛及观世音菩萨，当必有冥冥中不可思议之转移，庶可逢凶化吉，遇难成祥。所言祥者，非有格外好事，遇难而不受难，即为莫大之祥。今之世道人心坏至极底。废经、废孝、废伦、免耻、杀父、杀母，汲汲然以为提倡，直欲使人与禽兽了无有异，而后为快。推原其故，皆因一向不讲因果报应及家庭教育。彼聪明者读书，但学成一机械变诈之技而已。以故一闻此种邪说，遂如浮萍从风，悉聚于此种邪恶队中矣。其罪虽由彼作，实则彼父母亦得其一半。何也？以从小无善教，而且教彼机械变诈之技所致也。汝既知好歹，当向正路上行。勿道向正路上行，则天相之，人敬之，家门可以兴盛，子孙皆成贤善。即或宿业已熟，或有横逆境界，断不是因学好之故，方有此逆境而遂怨天尤人也。方可不愧读书，不愧学佛矣。祈详审而力行之。</p>
<p class="bodyContent">复黄德炜居士书</p>
<p class="bodyContent">手书备悉。哆哆菩萨所示，可谓真实之极。觉明妙行菩萨，与哆哆菩萨，如出一辙，足见扶乩之不可依据。菩萨行于非道，通达佛道，先以欲钩牵，后令入佛智，即此可见一斑。哆哆菩萨既有大恩，实不可忘，然亦不宜加入念佛仪中。念佛仪，虽文殊普贤地藏弥勒尚不加入，况其它乎？然此等菩萨，同摄清净大海众菩萨中。若加入哆哆菩萨，在本社固<a id="page508"></a>
 无所碍，然他处不知，反招疑议。但宜另供一处，朝夕礼拜即已。</p>
<p class="bodyContent">复程筱鹏居士书</p>
<p class="bodyContent">光自问卑劣，一向不好为人师。前徐蔚如已体光意而止，何阁下竟仍然矜卑劣为高上乎？不得已只好曲顺阁下之意。譬如取土为像，明知是土，而以像供养之，亦非不可。即曰此某地之土，俾还本位，亦非不可。取舍在人，土无择焉。</p>
<p class="bodyContent">今为汝取法名为慧润。谓以智慧云雨，普润枯槁众生，俾得法芽发生，道果成就耳。然欲普润一切，先须以智自润。倘所言与所行各不相顾，则自己先已枯焦，何能普润一切也？此无足人所望登云路者之衷曲也。光冗繁已极，无暇应酬。上海名人多矣，何必光作，方为有益乎？</p>
<p class="bodyContent">复周陈慧净居士书</p>
<p class="bodyContent">接手书，知修持精进，誓愿广大，欣慰之至。所谓教化人，要在自己能依法修持上致力，不专仗口说也。一切诸法皆以身为本。如自己事父母公婆能尽孝，待兄弟姊妹妯娌悉皆友爱柔和，善相劝而过相规，与自己丈夫必须互相恭敬，劝善规过，谨守礼法。切不可以夫妻至为亲密，漫无礼法，以致家规废弛，儿女无所取法也。儿女孙等，切不可任性惯。才有知识，即与彼说做人之道理，如孝、弟、忠、信、礼、义、廉、耻等，并因果报应。小时知此道理，大了就不会越礼犯分，为非作奸。今之世道，坏至如此，总因世之为母者，只知爱儿女，不知教彼为贤为善之所致也。教儿女的功德大极了，不教儿女的罪过，亦大极了。女人家能相夫教子，即能令天下太平，人民安乐。女人相夫教子之责任大极了。汝果<a id="page509"></a>
 能如是真实行去，凡在相识之妇女，自然相观而善。再肯与彼按佛所说的最简捷之净土法门相劝，彼自然会感动于心，听汝所说。然欲令彼信佛法，必须先劝彼尽伦常道理。</p>
<p class="bodyContent">女人有一大苦事，即是生产。须劝彼戒杀吃素。如不能自由，当少吃。切不可以既不吃素，便尽量吃。每日朝暮，随自己身分，在佛前礼拜，念若干佛号。若无佛堂，或向西礼拜，亦可。以年轻女人，无自由权，此外随便均好念。并每日念观世音菩萨若干声。但能至诚念，便好，固不在乎外相也。能如此，则宿业现业均可消灭。生产之时，决不会受苦。若有孕时，即常存善心，常念佛号，勿吃荤腥，自然所生儿女贤善。若到临产，更要至诚念观世音菩萨。凡房中照应产妇之人，通通为彼念，其产决定无苦。且自己及所生子，皆种大善根。有不明理者，谓临产裸露不净，念之获罪者，此系执崖理，而不得理随事变之道。佛菩萨视众生，比父母视儿女还要亲切得多。譬如儿女堕于水火，求父母救援，父母即往救之，决不以衣冠不齐，身体不洁净，而不救也。我已进关，外面信札概不答复。因汝有欲度人之心，若不知其机要，则或不肯听。故将最有关系，最好感发女众信心之事，与汝说之，以作劝人吃素、念佛之助。</p>
<p class="bodyContent">又今之世道，乃患难之世道。倘肯至诚念佛，决定冥冥之中，蒙佛加被，令不受危险也。凡有疾病，或遇凶祸，或求儿女，均宜至诚念佛，决定可以如愿。汝之功课，随汝之工夫，我亦不能另有所示，但须以至诚恭敬为根本。须生真信发切愿念佛。不须有若干心念，除念此六字外，了无一念当情。即在心也又须字字句句，念得清楚，听得清楚。久而久之，则可心佛相应。</p>
<p class="bodyContent">汝所说自心作佛，是佛心度自心，我即佛，佛即心，心即佛。此种说话，上等人则得益，下等人则受病，不可注重于此。若注重于此，或致生大我慢。谓我即是佛，何用念佛？须知由其心即是佛，故佛教人念佛。若心完全与佛不相符合，如冰不可入炉烹炼。唯其心之本体，与佛无<a id="page510"></a>
 二，故佛令人念佛。以佛威德神力之智慧火，烹炼凡夫夹杂烦恼惑业之佛心，俾彼烦恼惑业，悉皆四散消落，唯留清净纯真之心，方可谓心即佛，佛即心。未到此地位说，不过示其体性而已。若论相事相与用力用。则完全不是矣。佛之心，如出矿之金。吾人之心，如在矿之金。虽有金之体性，了无金之功能。是以自心是佛，更须要认真念佛，求生西方。愚人不知此义，不是高推圣境，自处凡愚，便是执理废事，妄谓证道。</p>
<p class="bodyContent">汝之学问，亦不甚通。且按《嘉言录》修持，可以保无或堕魔外之事。此书若有，则好。若无，当向孟由讨，彼必尚有存者。光已七十，来日无多，以故拒绝一切，特为闭关。此次答复，属格外方便。以后但照《嘉言录》、《文钞》所说，真实修持即已，不必再来信。《嘉言录》中，凡所修持法则，均已说明。专修净土，何必又屡请开示也？纵请，所说亦不出此书所说之外。</p>
<p class="bodyContent">复荣柏云居士书</p>
<p class="bodyContent">人生世间，数十年即成古人。此数十年中，若不努力修持，则前途之险，不可言喻。既发心皈依三宝，受持五戒，实为多劫善根所致。然须坚定其心，只期愈入愈深，愈修愈切。万不可一时高兴遂发心，及乎久久，则置之脑后，不复顾也。</p>
<p class="bodyContent">汝名念桥，桥乃过度人之要物。若无桥，则彼此往来，颇形不便。净土法门，乃从生死此岸，过涅槃彼岸之大法桥。汝能自行化他，自他皆可过度。故为汝取法名为慧度。以若有智慧，则由此岸登彼岸。若无智慧，则永劫在生死苦海中，莫之能出。既皈依受戒，当严持勿犯。否则成儿戏佛法，罪过之极。其居心必须主敬存诚，克己复礼。其行事必须孝慈友恭，真实无伪。又须以净土利益，上而劝其父母，下而劝其妻子，中<a id="page511"></a>
 而劝其兄弟、朋友、乡党、邻里。若自若他，咸须敦笃伦常，恪尽己分，诸恶莫作，众善奉行，戒杀护生，爱惜物命，信愿念佛，求生西方。若能如是，可谓真佛弟子。否则有名无实，但得空名，毫无实益。</p>
<p class="bodyContent">若皈依时，当于佛前，志诚顶礼若干拜。对佛自陈：“我弟子慧度，受吾师印光命，令于佛前自誓受三皈五戒。我弟子慧度，皈依佛、法、僧自今以后，以佛、法、僧为师，终不皈依外道天魔、外道典藉、外道邪众。”第二，第三，照旁改者说。每条说毕，礼佛三拜。又复礼佛三拜。受五戒，则云：“我弟子慧度，誓受五戒。第一不杀生，如佛尽形寿不杀生。我弟子慧度，亦尽形寿不杀生。”第二不偷盗，第三不邪淫，第四不妄语，第五不饮酒，此照样说。唯第三不邪淫，则云：“如诸佛尽形寿不淫欲。我弟子亦尽形寿不邪淫。”以在家人有夫妻之谊，冀生儿女，不能断欲，故只戒外色。若自妻妾，或贪乐，或行之不以其道，则同邪淫，不可不知。解详《文钞》，熟读自知，此不备书。</p>
<p class="bodyContent">复某居士书</p>
<p class="bodyContent">佛法乃一切人公共之法，一切人皆可修，皆可得益。若如汝说，则钝根之人，不能深入教海者，皆无学佛之分。汝以汝智识能识得相宗名相，尚欲建立一淡薄净土。汝作此说，乃未阅佛经，为自出心裁。汝固深通教理者，以光之哑羊僧，尚不以汝之所说为是，则深入教海之话，谈何容易？</p>
<p class="bodyContent">某人岂念佛所误乎？以彼心存速证，故得魔鬼附体。从兹妄造谣言，未得谓得，未证谓证。彼之学者，皆以彼为活佛，故彼有百日成佛之说。凡去见者，有时预知其心，有时面受人欺，足知彼之神通，乃魔鬼作用，鬼来则有，鬼去则无。凡亲近彼者，有得心地清净者；有未得谓得，<a id="page512"></a>
 妄自称尊者；亦有发狂不能令愈者。世之矜奇好异者多，故彼得售其技。使一切人皆能恪守本分，则彼之巧技无得而施。现已往北平去，闻其蚁聚乌合之势，不亚沪地。光于彼亦不赞叹，亦不立说破斥。以光系哑羊僧，不足以启人信而折人疑。只好彼行彼法，吾守吾道。</p>
<p class="bodyContent">汝宿根颇深，观汝所说，并所教人，多不知佛法系一切人皆能修，皆能得益者。若令一切钝根女子，文理尚不大通，即以唯识是务。然则唯识未到中国时，净土知识，通通皆是坏乱佛法，疑误众生乎？光定于九月间灭踪长隐，以后永不与一切人相交涉，以专修净业。免得今生不了，又随彼已成佛之知识，并打倒、铲除、废弃、孔教之知识所转也，祈慧察。</p>
<p class="bodyContent">复念佛居士书</p>
<p class="bodyContent">接手书，所言决欲年内往生，此见不可执著。执则成病，或致魔事。念佛之人，当存即得往生之心。若未到报满，亦只可任缘。倘刻期欲生，若工夫成熟，则固无碍。否则只此求心，便成魔根。倘此妄念结成莫解之团，则险不可言。尽报投诚，乃吾人所应遵之道；灭寿取证，实《戒经》所深呵之言。《梵网经》后偈云：“计我著相者，不能生是法。灭寿取证者，亦非下种处。”但当尽敬尽诚求速生，不当刻期定欲即生。学道之人，心不可偏执。偏执或致丧心病狂，则不唯无益，而又害之矣。净业若熟，今日即生更好；若未熟，即欲往生，便成揠苗助长。诚恐魔事一起，不但自己不能往生，且令无知咸退信心。谓念佛有损无益，某人即是殷鉴，则其害实非浅鲜。祈将决定刻期之心，改作唯愿速生之心，即不生亦无所憾。但致诚致敬，以期尽报往生。则可无躁妄团结，致招魔事之祸。今之世道，只好各尽其心。至于未来之吉凶祸福，不能预断。果能虔<a id="page513"></a>
 诚念佛念观世音菩萨，冥冥中当有转折，不至有大危险。若不在此事下著力，纵用尽机谋，亦难得好效果。以世局变幻非可预料。彼荣贵赫奕者，旋即消灭乌有，况吾人乎？孔子曰：“不知命，无以为君子也。”然犹须极力修持，方可言命。倘懒惰懈怠，任性委靡，则所得所失，皆不是命矣。</p>
<p class="bodyContent">复智正居士书一</p>
<p class="bodyContent">接手书，备悉。佛法利益，唯亲受者方知。汝家劫贼不入。令慈于不省人事时，心中尚能念佛，手指尚在掐珠，此实宿世善根，现生修持所感。当常与谈净土种种乐境，娑婆种种苦境。令生信发愿，决定求生西方，不存一念得人天福报之心。日与眷属，相拌助念。如《文钞》与黄涵之道尹所说，则便可决定往生西方矣。人子报亲恩，唯此为大，祈努力行之，俾妻室、儿女、兄弟、姊妹皆如是行。所谓度众生者在此，笃伦理者亦在此。余详阅《文钞》。徐君之魔，由于邪正不分，以邪为正，以正作邪所致。倘能依光所说，自可速得消灭。祈为转致，并详示利害。庶可祛邪魔而得真益矣。</p>
<p class="bodyContent">复智正居士书二</p>
<p class="bodyContent">汝之所说，乃一切人之通病。欲治此病，非想念苦境不可。经云：“思地狱苦，发菩提心。”然地狱之苦，以未曾亲见，无善根人，尚不能顿发出离逃避之心。最切要者，当想两军交战，炮声如雷，子弹如雨，飞艇在上，地雷在下，一时齐发。则两军之人同皆粉身碎骨，随炮子以分散，化作乌有，我亦身预其中。当其将发未发之时，尚知念佛求生之事。此时惶恐万分，而营官指挥，各执枪炮，不敢稍懈，懈则即时见杀。此时<a id="page514"></a>
 断不至事务所牵，恐怖所碍，不能念佛矣。此种境界，不及地狱万分之一，以凡夫心力所能想到，故想时便毛骨耸然，如亲经历也。汝之懈怠，由于不详审未来之苦。倘能详审以思，断不至长时懈怠。</p>
<p class="bodyContent">至于事牵，亦属浮泛之遮护语，非实情也。今为一喻，如孝子思亲，虽与人百凡应酬，其心中常常有思亲之念，不能暂忘。又如贪淫之人，常想美女，彼虽终日各有事业，而其心中想美女之心，不能一刻相忘。汝能若临阵之欲脱苦，孝子之思亲，淫士之恋女，则一切时一切处，均能念佛，不能间断矣。其余种种法则，《文钞》悉具。但熟读精思自得，故不多及。</p>
<p class="bodyContent">复智正居士书三</p>
<p class="bodyContent">一切凡夫，具有二病：一则狂妄，二则愚痴。狂妄者，谓我本是佛，何须念佛？心净则土净，何须求生净土？此系执理而废事。其弊至拨无因果，坏乱佛法，疑误众生。此人必堕阿鼻地狱，永无出期。以善因而招恶果，诚可怜悯。愚痴者，谓我系凡夫，何敢妄想了生脱死，超凡入圣？不知自己一念心性，与佛无二无别。但以烦恼惑业障蔽，故令即心本具之佛性功德，不能显现。譬如大宝铜镜，经劫蒙尘。智者知是宝镜，愚人认做废物。</p>
<p class="bodyContent">佛悯众生迷昧自心，教令念佛求生西方者，以最爱惜众生之本有佛性，恐其永远迷失，故令生信发愿，念佛求生西方，庶可亲证此本具佛性。倘不求生西方，但求消灾，及不失人身，犹如以无价之摩尼宝珠，换取一根糖吃。其人之愚痴可怜，不识好歹为最第一矣。当以此意，与汝母说。彼自不生以前之下劣心想。本是与汝说，因语意不便，即作光直与汝母说矣。<a id="page515"></a>
</p>
<p class="bodyContent">复智正居士之母书</p>
<p class="bodyContent">又汝既皈依佛法念佛，当依佛教而行。佛教你求生西方，你偏不肯求生西方，偏要求来生。你今活了几十年，不知经过多少回刀兵、水旱、饥馑、疾疫等灾。若未遇佛法，不知出离之方，则莫有法子，只好任其死后轮回。今既遇佛法，且复皈依为佛弟子。偏偏不信佛的话，任自己的愚见，胡思乱想，想来生还做人。你要晓得来生做人，比临终往生还难。何以故？人一生中所造罪业，不知多少。别的罪有无且勿论，从小吃肉杀生之罪，实在多的了不得。要发大慈悲心，求生西方，待见佛得道后，度脱此等众生，则仗佛慈力，即可不偿此债。若求来生，则无大道心。纵修行的工夫好，其功德有限。以系凡夫人我心做出来，故莫有大功德。况汝从无量劫来，不知造到多少罪业。宿业若现，三途恶道，定规难逃。想再做人，千难万难。是故说求生西方，比求来生做人尚容易。以仗佛力加被故，宿世恶业容易消。纵未能消尽，以佛力故，不致偿报。</p>
<p class="bodyContent">佛言世间有二罪人：一是破戒，二是破见。破戒之罪尚轻，破见之罪甚重。何谓破见？即如汝所说，求来生不求往生。乃是邪执谬见，乃是破坏佛法之邪见，及引一切人起邪执谬见，其罪极大极重。以其心与佛相反，复能误一切人故也。</p>
<p class="bodyContent">我说这些话，汝且莫当造谣言骗汝。我要是骗汝，当有所为。我不为名利势力，平白骗汝一素不相识，只见一面之老太婆，岂不成了痴子、呆子了么？因为汝相信我，以我为师。汝子对你说，你不信。教我对你说，要你现生就要了生脱死，永离世间一切苦，常享极乐一切乐。汝要知好歹，我如此与你说，你要不听，还照自己愚痴心相，即为忘恩负义。不要说辜负了佛的度众生恩，并辜负了我这一番不惜精神与汝说这许多话的苦心了。你要发起决定求生西方心，又要教儿女、媳妇、孙子及亲<a id="page516"></a>
 戚、朋友，同皆发决定现生即生西方心，则教人之功德，辅助自己修心之功德。临命终时，即蒙阿弥陀佛亲垂接引你登九品莲台之最上品矣。我若骗你，便是佛骗人。何以故？我乃依佛之意与汝说故。佛岂有骗人之理乎？汝宜尽舍从前之下劣知见心，则定规得生西方矣。</p>
<p class="bodyContent">复徐紫焜居士书</p>
<p class="bodyContent">观阁下来书，知阁下固一盛德君子。所可惜者，邪正不分。初则误以同善社所传之法为佛法，而不知其为炼丹、运气、养身体，以期其延年益寿，妄冀成仙之法耳。所言静坐用功，皆是用运气之功，绝无佛法气分，妄谓此为佛法。譬如以鱼目作真珠而宝贵之，谓为奇珍。及见光《文钞》，虽能老实念佛，究竟不肯弃舍炼丹、运气之法，犹然谓此为佛法。口虽念佛，心中仍然注重外道。而外道皆以种种境界神奇鬼怪惑人。若阁下既知佛法，尽情弃舍先所修之炼丹法。则心中正念昭彰，如杲日当空，何有魑魅魍魉兴妖作怪之事？汝心地正大光明，彼妖魔鬼怪，自无存立之地。由阁下以邪作正，平常妄欲得神通，得先知，故惹起魔鬼，于汝身中妄现妖相。虽汝邪正不分，尚未全认作魔鬼之妖相为是，尚有可救。倘认做得道得通，则欲不魔死不可得也。险极险极！</p>
<p class="bodyContent">汝既问光，当依光说，从此以后，将从前所做之工夫，完全丢脱，不存一丝一毫之宝贵心。至诚恳切生信发愿，念佛求生西方。必须身、口、意三业，专注于修持净业上。汝心中既无邪见，再加以佛名号之威德神力，彼魔鬼将逃避不暇，何敢少留而为汝作障碍乎？其作障碍者，乃汝邪心所招。譬如主人闲邪存诚，克己复礼，若言若行，悉合诚明之道。则放僻邪侈，肆无忌惮，所作所为，悉皆暗昧之小人，何敢登彼之堂，入彼之室乎？如大明之下，了无黑暗；大暑之中，了无冰霜。汝能全依净土法门而修，不复以先所期望者为是，则如主人明悟，知彼是贼，则彼自当<a id="page517"></a>
 远去。如其认做自己家中人，则彼便作主人，入汝之窍，令汝著魔发狂，以致丧身殒命也。无论彼是狐是鬼，是宿世怨家，但发菩提心，持佛名号，皆当消灭。如其不消，则天地当易位，日月当倒行者。所虑者，汝心不依正理，仍存以前之邪知邪见，勿道印光所说者不灵，即诸佛所说亦不灵矣。以根本既邪，正无由施故也。书此祈洞察，则幸甚幸甚！修持法则，《文钞》备书，此不具说。</p>
<p class="bodyContent">凡静坐时，但心中默念佛号，此外不加一点别的工夫，及别的念头。久而久之，全心是佛，全佛是心，心佛不二，心佛一如。且问甚么禅定有如此之深妙乎？甚么工夫有如此之高尚乎？阁下能依此而修，管保业障消灭，福慧增长，现生优入圣贤之域，临终直登极乐之邦矣。</p>
<p class="bodyContent">复唯佛居士书</p>
<p class="bodyContent">所发之愿，甚真切。然须如曾子战战兢兢，如临深渊，如履薄冰。不到将欲西归，决不敢放心任意始得。某某五、六年前，来往信札并发愿文，甚真切。光以彼僻处山间，兼且贫寒，寄去经书甚多。当地因彼劝导念佛者颇众。彼则近一、二年，直是下劣不堪，吃乌烟，犯邪淫。经光警诫，已经半年，尚不改悔，直是专待入地狱耳。汝言：“随时随地，得死便死之话。”亦是求生之本，亦是招魔之根。死固人所皆有，但不得有求死之著心，求速往生。唯在一心念佛。若不一心念佛，唯求速死，必定招起无量劫来怨家，令汝横死。不但不得往生，待至将死，魔力已去，则苦不胜言，当生邪见，必致堕落。此执著心不可有，有即是病，不可不知。</p>
<p class="bodyContent">所言宝一与无生居士者，盖其心中皆有一分好名之心。否则决不肯以此等境界，笔以示人。况其批之推崇至极乎？其人盖可想见。使此录大行，则不明自心，不明教理之人，当必多多著魔发狂矣。丁桂樵寄来<a id="page518"></a>
 一看，即寄回，一本不留。切实言其祸害，故未再印。杭州王谋凤亦欲求决于光。光亦以告桂樵者告之。此女人所说境界，当有几分。而铺张太过，竟致以凡滥圣。使真实到此，岂不知此语之误人乎？彼既无此见地，则所说之相应处，定系以少分为多分耳。否则佛境已达，焉有不了凡情知见之事乎？我等但老实念佛，只求临终往生即已。至于现生之如何若何，一任其水到渠成，春来花放。倘先设一想念，则反成障碍。如断其水源而欲渠成，正在严冬而欲花放。若能得者，便属怪事。</p>
<p class="bodyContent">《四书》一部，乃《五经》之注脚。凡格、致、诚、正、修、齐、治、平之道，无不备足。惜昔人皆作书读，不作道学。故致终身读书，不知所为何事。在先只知做文章作根据，今则废之而读教科书。譬如弃摩尼宝珠而重鱼目，以故天灾人祸，日见频仍。以道本已丧，立见乱亡故也。</p>
<p class="bodyContent">凡事当按时势而论，佛世芳规，何能行之当世？今人流通经像，非全无益，但不能一一如佛所说之功德大耳。经像主，即发心造经像之人。若云雇，则轻视其人。经像之匠，亦不可自轻。故云莫云客作。作经像得物，即是所酬。但彼以诚心奉，此以不分别多少心取，则与卖佛像不同。若论价值，则与买与雇无异矣。此等事，若执著于现在，则欲经像不灭，不可得也。</p>
<p class="bodyContent">汝学佛不知因时适宜之道，而死执成规。是何异因孔孟之道不能行，而亦不许流布孔孟之书乎？末法众生，于百千万分中，得其一、二，亦堪自利利他。必欲全依佛说，即佛亲现身于此时，定亦做不到。修净土，唯论信、愿、行。四威仪之如法不如法，何关禅堂之故？彼殆以禅堂之虚套子，当做禅门工夫。似此见地，何堪与谈禅净？而汝遽于此生疑？其平日读诵古人言论，皆不深信，而唯以今人是效。岂非执德不弘，信道不笃之流类乎？学道之人，各随其质而为修持。何可立一崖规，令一切人悉皆胶守乎？良冶之子，必学为裘；良弓之子，必学为箕，以相近也。冶金子作不净观，浣衣子作数息观，皆不得益。易之，则各获利益，以<a id="page519"></a>
 机教相契相合也。</p>
<p class="bodyContent">当此时世，任是神通圣人，欲救国救民，舍因果报应、生死轮回，及信愿念佛，求生西方，皆无成效。漫说一、二崇重他宗之知识所说者，不至摇惑吾心。即令尽虚空遍法界，如来现身说别种甚深妙法，亦不至摇惑吾心。何以故？以理事决定无疑故。汝之所问，尚可谓有决定信者乎？彻祖、省祖之少著作，亦各人之愿心耳。其道德之优劣，固不以著作之多少为定。古今有法身示现，但少数言句，无所著作者多多也，何得在此处生疑？须知吾人欲了生死，实不在多，只一真信切愿，念佛求生西方足矣。纵饶读尽《大藏》，亦不过为成就此事而已，是则多亦归少，少亦归多，多少同为成就此事而已，则多不为多，少不为少矣。</p>
<p class="bodyContent">放生一事，固为莫大功德。然须秉放生之心，勤勤恳恳劝有缘者，戒杀放生，吃素念佛，则所放者多，而且不费财力。二者并行，最为有益。</p>
<p class="bodyContent">墙上贴佛号，亦有利益，亦有罪过。即贴亦必相宜而贴，庶可久存。若于露地，再不用好浆糊，则三二日即堕于泥涂中，或被他人之招贴盖矣。此事亦不可潦草为之。</p>
<p class="bodyContent">三师之苦行，令人钦佩，故得临终各获实益。所以修行人要在韬光晦迹也。</p>
<p class="bodyContent">复江有传居士书</p>
<p class="bodyContent">接手书，知宿有净土善根，故一闻即便信受也。修习净土，随分随力。岂必屏除万缘，方能修持乎？譬如孝子思慈亲，淫人思美女，虽日用百忙中，此一念固无时或忘也。修净土人，亦复如是。任凭日用纷繁，决不许忘其佛念，则得其要矣。所言某君，乃炼丹运气之流。既云皈依三<a id="page520"></a>
 宝，固当置此种工夫于度外。念佛之人，非不静坐。静坐仍是念佛。彼谓静功有效，盖是说运气有效。汝不知彼所说之静功为何事，故令续做。若依正理，既修净业，当依佛教。若兼修之，则邪正夹杂，或致起诸魔事。以外道炼丹，冀其出神，倘存此念，其害不小。若论炼丹，亦非无益。然其宗旨，与佛法相反。佛令人将此幻妄身心看破。彼令人保守此幻妄身心。出神，即妄心所结成之幻相彼既信愿念佛，当依净土宗旨。如其以炼丹为事，又何必冒此净土之名乎？</p>
<p class="bodyContent">所言书籍，现尚无有。待十一月或十二月，则有新印《文钞》及《寿康宝鉴》寄来。明春正二月，当有《嘉言录》、《弥陀白话注》寄来。祈勿念。宜以光言说与某君，则幸甚。</p>
<p class="bodyContent">复福州佛学社书</p>
<p class="bodyContent">初六日接陈士牧来函，中有诸位求皈依函，外有《大事记》及《纲目》二本。知诸位皆具正信心，实行修持，不胜欣慰。然光乃一平常粥饭僧，只知学愚夫愚妇之老实念佛，求生西方。倘或意谓有甚么高超玄妙，人莫企及之见地与行持，则便成误会矣。观诸位来书，并所立章程，似与光之程度心相相仿佛。然自揣凉薄，绝不愿为人作师。而远道函求，亦只可将错就错耳。</p>
<p class="bodyContent">现今时值末法，而欲挽回此极大极险之狂澜，必须注重伦常，躬行实践，方有效力。若不在家庭教育，因果报应，敦笃伦常，恪尽己分上著力。勿道不知佛法，无由得益，即知佛法者，或有说在一边，行在一边之弊。如是之人，虽曰学佛，实为佛怨，以其以身谤法故也。凡入社者，必须教彼行孝、行悌，以及一切所应行之事。其心中必须要闲邪存诚，克己复礼，戒慎其所不睹，恐惧其所不闻。能如是者，方为世间善人，方可<a id="page521"></a>
 学出世法。譬如地基坚固，万丈高楼，任意建造，必无倾覆倒塌之患。由兹发至诚心，修持净业。必须决定求生西方，绝不求人天来生福报。佛法真利益，要以至诚得。无论念佛看经，皆须至诚恭敬，切不可学圆融不执著。否则便因之肆无忌惮，以成狂妄魔派矣。又贵地有提倡五部六册者，此系邪见人依附佛法，传炼丹家之法，诸位切勿陷于此中。纵昔有入者，今既学佛，当完全丢脱。倘犹两含糊当做佛法，则其罪非小。现今无论何等根性，皆须以净土法门为主。盖净土法门，为三世诸佛上成佛道下化众生之成始成终法门。语其浅近，则三岁孩子皆能修，语其深远，唯佛与佛方能究尽。净土，为凡夫依之现生了生死者，置之不究，纵将一切法门通究得十分通彻，谁能现生将烦恼断得净尽无余，而到自力了生死地位乎？仗自力者，既不能得，仗佛力者，又以不知而不注意，则所学之佛法，皆为现在撑场面，未来种善根而已。欲得真实了生死利益，则难之难矣。女人家，尤须注重因果伦常。凡《安士全书》及《感应篇》汇编，《印光文钞》，通文义者，皆须人奉一部。由此路上行，上焉者或可体会到此。否则只知圆融不执著，口口说空，步步行有，为家庭之祸患，亦佛法之蟊贼。若论教育之权，女人比男人为大。以相夫教子，冥冥中预为操持。今之世道人心陷溺，总由女教不昌之所致。使为女子时，即知女人以相夫教子为天职，则后来为人妻为人母，必熏陶化育，令其夫其子女为良为善。女人各能如是，天下岂有不太平之理乎？即不能人各如是，即有一人如是，而其人之夫与子女，亦可如是。由是而传之于后，亦复良善相袭，而日益加多矣。</p>
<p class="bodyContent">光说话多络索，且置之。今为诸位寄四包《观音颂》共二十部，人各一部，此书亦为现今无恃怙时世之大恃怙。光之《文钞》，诸位曾看过，去年又另排，现将竣工，三、四月当出书，名《新印增广印光文钞》，比前添百一、二十页。若欲利人，当任印若干部。或施送，或照本发售。此刻若任，较比后来便宜。后来系中华书局自卖，此刻系光趸印之价。<a id="page522"></a>
 现以张数与纸皆未定，其价当不能决定，大约每部须七、八角上下，以有四百多页。前年所定之观音颂，只二百零十页，须洋三角四分，此有四百一、二十页，纸则加倍。况一、二年来战事屡起，纸源不通，今则纸比前年又贵许多，故当在八角上下耳。《安士全书》近亦要印。又有《寿康宝鉴》，已付排，待排完时，即与《文钞》同时刷印矣。此系《不可录》增订本所改之名。现今少年每每不知保身之道，纵情色欲由之而死者，当有四分，由之受病以别病而死者，亦有四分。举世之人，十分之中，直接间接由女色而死者，有其八分，亦可惨也。且勿道纵情花柳，即夫妇之伦，以不知忌讳，因之死亡者，不知有几何万数。前年十月事，光以一弟子久病，其妾以终身吃素祷佛，不药而愈，其气色淳净光华，绝少同者，未月余以犯房事死，故为发心印此书，以拯不知忌讳者之死亡也。光之性情，不喜张罗。</p>
<p class="bodyContent">光之教人，随己职分而为修持，并不另起炉灶。诸位所立之章程甚好，但是要大家通讲躬行，则何幸如之？否则便成空套子，则名大而实小矣。今之各外道，无不以秘传引动无知者入彼教中。将愿入时，必须发誓，以后若反其教，则得如何如何之恶报。实则多多都是骗人之法。而以发誓之故，纵有知其非者，亦不敢或有违背及与表章。甚矣！外道秘传发誓之法之惑人深而羁人固也。吾佛无秘传之法，一人如是说，万人亦如是说。关门塞窗，外设巡逻，只许一人入内，而且小语不令外闻，此道焉有光明正大之事？愿诸位悉知其弊，故略述之。</p>
<p class="bodyContent">所取法名，或因名立，或因字立，加之以智，则便非本名字之义。所谓大学之道，在明明德。因一切人心中本具之理，由无智慧故，便不能克己复礼，格物致知，俾本有之良知，全体发现也。故今各按诸位之名字义致，而加之以智。譬如画龙点睛，俾诸位一一各得受用本具之明德。则其所诱之人欲之物，自可消灭于无何有之乡矣。</p>
<p class="bodyContent">儒、释道体，本无二致。而其发挥理体与修持工夫，则大相悬殊。<a id="page523"></a>
 不知者以为同，则或致等寸木于岑楼。以为异，则或致置瓶盘于金外。若是人者，皆儒释二教之罪人也。光少时颇受程、朱、韩、欧之毒，造诸口业。幸以宿世善根，得自惺悟。恐诸位于此同异处，未能分晓，故为略标。新印《文钞》中有《儒释一贯序》，为杨棣棠作，此书尚未出，及《与汤宏昌书》，论儒释同异，看之则可悉知。光冗繁之极，愿各努力修持。</p>
<p class="bodyContent">复尤雪行居士书</p>
<p class="bodyContent">久未晤会，忽接手书，慰甚。令亲沈顾氏，既欲皈依，当告彼要决定求生西方，切不可求来生人天福报，致如现今之有权力者，则可哀也。今为彼取法名为冀西。谓以信、愿念佛，冀生西方也。其五元香金，请随便作功德即已。闻马契西亦住林中，春间见其所作《印光传》，光撕而切诫，永勿流布。秋间又见与雪窦和尚者，光又撕而痛斥之。倘再流布，当令出林，勿扰林众。印光何罪，得此造谣言之皈依徒弟，以致令见闻者唾骂！阁下与光，心交有年。彼既钦仰阁下之道德，当切诫务实。勿只张罗虚名，致永贻羞辱与罪咎也。</p>
<p class="bodyContent">复某某居士书</p>
<p class="bodyContent">所言异疾，殆宿世之怨业。怨，世每误作冤。冤，屈也。怨，仇也。怨业病，勿噵噵，音到，言也。世医莫能施功，即神仙亦无从拯救。汝果能生大惭愧，改往修来，以志诚恳切心，称念南无阿弥陀佛圣号。彼宿世怨业，初则由佛号而即速远避；继则仗佛力以脱苦超生，决定不至仍旧缠绵。然若心不至诚，及不生改往修来，诸恶莫作，众善奉行之心，则自己之心，与鬼相邻，与佛相反。纵稍念佛，亦难感格。乃己心不诚不正，非<a id="page524"></a>
 佛法之不灵不验也。汝既发四弘誓愿，修学六度，须先在自身及家庭做起。自身则非礼勿视，非礼勿听，非礼勿言，非礼勿动。惩忿窒欲，克己复礼。见贤思齐，见不贤而内自省。家庭则尽义尽分，如孝父母，敬兄友弟。凡内而家人，外而乡党，皆以真诚相交。断不可怀欺诈陵侮之念。又须悯世人之愚痴，多方劝谕。令勿杀害生命，以免未来互杀之苦。又令常念佛号，求生西方。则不至又生此苦娑婆世界，轮回六道，了无出头之日也。今为汝寄《文钞》一包三部。自存一部，余送有信心，能恭敬，通文理之人。其修持法则，其内自详。若欲易了，先看与徐女士书。次看与高邵麟书，陈锡周书。然后再看与永嘉某居士二十余书，自可备知。文虽鄙拙，意实本佛祖经论。而以显浅之语言发挥之，绝无杜撰之语。倘能依之修持，则当身心清净，业障消除。待至临终，往生净土，超凡入圣，了生脱死。则此宿怨，实为汝出苦海之大导师。彼亦当承汝修持之力，离苦得乐。所谓即病为药，以怨成恩也。若不发真实心，则怨报恐尚不止此也。</p>
<p class="bodyContent">复郑慧还居士书一</p>
<p class="bodyContent">接手书，备悉。所言《文钞》，今寄二包，每包三部。《安士全书》一包，每包四部。又《弥陀经白话注》一包，十三本《嘉言录》一包，十一本《学佛浅说》一包，五十本祈查收。《文钞》在上海大中书局印六千部，每部七角。《安士全书》印七千部，每部五角九分。《弥陀经白话注》在漕河泾监狱印，每本一角五分六厘。《嘉言录》印处同，每本一角七分五厘。每包加包扎费二分《学佛浅说》在国光书局印，书后有价。《弥陀经白话注》、《嘉言录》，各印二万，现一万已出，尚不足分派。若贵会欲请，须待第二万印出，方可如数令寄耳。所请之书，按价若干，汇款到上海<a id="page525"></a>
 陈家浜太平寺交明道当家师。并其书彼必收存，先寄一收据，待书出时为寄耳。《文钞》、《安士书》、《寿康宝鉴》，每本八分邮费在外。现在即可寄，余须待一、二月方可。《寿康宝鉴》为救青年人溺于色欲，随之殒命之要书。去年在上海印五千。每本一角一分杭州印三万，彼交一万五，而舞弊火焚。今年赔所长支款，印二万，数日即可寄上海。但由杭运至申，由申又运，比上海价廉，而运费较多耳。又有《感应篇直讲》现在方排，大约五十页，其价亦在一角上下。所寄书共五包，若自己寄，每包一角五。若令书局寄，须挂号，每包二角。以书局每派人送，若不挂号，或致送者卖书舞弊。若有可靠之人带，则不费邮费矣。祈详审之。</p>
<p class="bodyContent">现今之世，若欲挽回世道人心，必须以敦伦尽分，知因识果，闲邪存诚，克己复礼，诸恶莫作，众善奉行，信愿念佛，求生西方为主。至于谈玄说妙，虽似高超，倘不重躬行，则成以身谤法。古语云：“天下不治，匹夫有责。”匹夫何能令天下治乎？须知天下之本在家，家之本在身。果能人各提倡因果报应，及家庭教育，则贤才蔚起，而一切捣乱及土匪强盗不复再生，其已作此种坏人者，亦可相观而化矣。光《文钞》中屡言之，此不备书。</p>
<p class="bodyContent">光大约月半后回山，七八月又来申，以了书帐耳。</p>
<p class="bodyContent">复郑慧还居士书二</p>
<p class="bodyContent">接手书，备悉。令友刘君志在利人，不胜钦佩。所请四种各五百部，惟《寿康宝鉴》、《学佛浅说》，不久即可寄来。《嘉言录》、《弥陀经白话注》尚须待一二月方有耳。至云每种加序，此事决做不到。以光所印者，皆以一万为准，何能为五百特加一序？如必欲加，当自己刻之。待送人时，夹于其中，则颇为两便。今将序文随函寄回。至云先汇定金二十<a id="page526"></a>
 元，此邮票已收到，此语未免以光作书贾看，可笑之至。如令友决定请者，光即照其数，待书出即寄来。若必令添序于首，则无此精神料理，请作罢论。但寄二十元之书，则便了结矣。祈慧察。</p>
<p class="bodyContent">令友高谅之欲皈依，今为取法名为慧卓。然欲皈依佛法，不得犹以外道炼丹运气为事。必须敦笃伦常，恪尽己分，闲邪存诚，克己复礼，诸恶莫作，众善奉行，戒杀放生，屏弃酒肉，信愿念佛，求生西方。以此自行，复以此化他。内而家庭，外而乡党，悉皆按《文钞》、《安士全书》为之化导，则可谓真佛弟子。如是则生入圣贤之域，殁登极乐之邦，庶可不虚此生，不虚此遇。其慧超卓，名实相应。否则空名而已，有何利益？祈与彼说之。</p>
<p class="bodyContent">复郑慧还居士书三</p>
<p class="bodyContent">接手书，光大约十月底回山，以后寄书，系明道师代理。并银一百八十</p>
<p class="bodyContent">元，并前之二十元，正二百元，无讹。《嘉言录》尚未印，大约十一二月即可寄来《弥陀经注》尚未钉出，待出随时陆续以寄。兹寄《学佛浅说》五百本，《寿康宝鉴》五百本，其书价邮费，另开一纸，祈为察阅。《文钞》现已不多，寄四包，共十二部。又寄《感应篇直讲》一包，又加寄《学佛浅说》五包，冀令贫人同得瞻视，此亦结缘，不计费。此五包不计费。令友前所说，乃木刻办法，非光不以为然，以排印每次一万，若最初附名于中，即少数亦无不可。若以后加入，则无法可设。</p>
<p class="bodyContent">然做功德人，但取于世于人有益，固不计及有名无名。即有其名，人孰相悉？若有益于人，则天地鬼神咸知。阁下为贫民计，可谓大慈普覆，然须为彼说因果罪福，俾彼同皆得以不愧人道，则将来成立家业，必能与子孙同归贤善，则其拯济也大矣。</p>
<p class="bodyContent">十月十一日灯下<a id="page527"></a>
</p>
<p class="bodyContent">复郑慧洪居士书一</p>
<p class="bodyContent">手书备悉。末法众生，可怜之极，不知香臭，不知邪正。既无正法，致一一悉入于炼丹运气之中，而复妄造谣言，以自雄诩也。汝未知佛法，一见《文钞》，即生正信，可谓宿有善根。今为汝寄《文钞》二包，汝所见者恐系以前所印，比此尚少。《安士书》二包，《嘉言录》一包，《念佛直指》一包，《弥陀经白话注》一包，《寿康宝鉴》一包，《观音颂》一包，共九包，挂号以寄。最初当详看《嘉言录》，则一切疑惑，可皆破除。所言作论以辟哲学及理学，但能真实修持，及能会通此各书之义，彼等邪说，自无所惑。若以攻彼，亦复有恃。光不唯无暇作论，即书札答复，亦颇不暇。今年将此诸事了结以后，当离普陀，居无定处，以免信札应酬之劳，得以专修净业耳。现尚有未出之书，不能即寄。待出后，当与汝各寄一、二包，以为自利利人之据。</p>
<p class="bodyContent">汝欲来普陀，此心祈取消。但息心研究光所寄之书，则利益大矣。汝欲皈依，不妨为汝遥取法名，须礼佛虔诚领受。今为汝取名慧洪。谓以智慧大洪净土法门，以期同登觉岸云。然学佛之人，必须敦笃伦常，恪尽己分。闲邪存诚，克己复礼。诸恶莫作，众善奉行，戒杀护生，屏除酒肉，加以生信发愿，念佛名号，求生西方。以此自行，复以此化他。内而父母兄弟姊妹妻子，外而亲戚乡党相识，俱宜以上诸事告之。又须极力提倡因果报应及家庭教育。而家庭教育，又须注重因果报应。又须注重教女。欲挽回世道人心，舍此二途，虽佛菩萨圣贤同出于世，亦末如之何矣。汝但至诚恳切念佛，其利益有非凡情所能测度者。此九包书通收到后，祈来一信。此外不必来信，以免彼此烦神。<a id="page528"></a>
</p>
<p class="bodyContent">复郑慧洪居士书二</p>
<p class="bodyContent">昨书一封，并经书九包，谅已收到。光念贵处佛法不易流通，是以今日又为汝请十余种经书，令挂号付邮。但愿汝发真实心，自行化他，纵光出众人所供养之香敬，亦所乐为。倘汝泛泛然置之，则不但有负光心，亦恐有负与光香敬者之心。汝勿发来普陀见光及将来欲出家之心。以光明年决定云游南北，居无定地。</p>
<p class="bodyContent">而且现今僧界危险万状，彼政学两界，专欲驱僧夺产，以饱己囊。若出家，即是舍生路而寻死路走也。汝果能按《文钞》所说修持，即在商场亦甚易修行。随分随力化度一切，实为最有利益之事。若欲弃商专修，则便于伦常事亲教子等事，大有亏欠也。</p>
<p class="bodyContent">复郑慧洪居士书三</p>
<p class="bodyContent">去冬今春二函，均收到。去冬一函，所说之事均不错，而整顿僧伽，恢复试僧，乃万万做不到。外道均假借佛法之名，然皆鄙劣不堪。若真遇佛法能了大意者，彼岂能引诱哉？所引诱者，皆无知无识之流也。汝父用心于经学多年，惜未遇佛法，仍被程、朱所关闭。今既不以光言为谬，则已出关而可为儒释二圣作使者矣。外道通通以炼丹运气为道，其所立传道之章程，已将其道之鄙劣，完全揭出。惜世人无知，反由此而争先趋入，如蝇赴膻，如蛾扑火，诚可哀悯。所言揭出鄙劣者，即彼各守秘传，及六耳不传道，并欲入彼道，先发反道遭种种恶报之愿等。此等邪教，遍满世界。真法既明，彼徒自无大势力，不能昌炽矣。</p>
<p class="bodyContent">念佛一法，至极稳当。小慧之流，每弃佛力而修仗自力之法，非愚即狂，莫由挽救。吾人但当深信佛言，固守净宗之旨，当不至流入邪外，及<a id="page529"></a>
 以意见明了为亲证也。近有高明真切用功，流入偏知谬见，贡高我慢，藐视念佛者，亦复不少。此等皆因不自量，而妄以己之能了知，为能证得也。岂知坯器未火，经雨即化为尘土耳！光于今年八、九月印书事了，当即灭踪长隐。此刻不说，后莫由说矣。汝父欲于一、二年来浙见光，祈彼但依《文钞》、《嘉言录》修持，又依之提倡。俾贵地之人同沾佛化，则为弥陀弟子，大士良朋矣。光之粥饭僧，不见又有何憾？纵不灭踪，当此时局不靖之时代，何必费许多川资，白吃辛苦，而只期一见于光乎？令表兄鼎才，既欲皈依，当为取法名，又为一书，祈为转寄。</p>
<p class="bodyContent">今为汝寄《文钞》、《嘉言录》、《弥陀经白话注》、《现报录》、《观音颂》、《阴骘文注证》、《普贤行愿品》、《金刚经》，相片夹于此中各一包，祈为分送。《潜消劫运序》，已见大意广序，不须寄来。以光以印书事，日不暇给。况于此半年内，要了一切手续。否则九月尚不能了矣。《楞严》大义，当推《楞严文句》为第一。其释文，则《楞严指掌》为第一。《法华》大意，则会义、释文亦推《指掌》。此四部，当须十余元。书之以作后来欲请之备。现须专修净业。以时局不靖，非仗念佛念观音之力，决难得所恃怙。当以此告汝父，及汝表兄，及一切世人。</p>
<p class="bodyContent">复郑慧洪居士书四</p>
<p class="bodyContent">七月之信，以无关紧要，故未即复。学道之人，以理自度，岂须一一问人，方才可行乎？光之长隐，以精神不给。所言开导，仍自有其方。近所排印各书之板，交于世界居士林，令彼流通，斯为久远之计。慧和之信外道，惜宿业深重，以致邪正不分，金鍮莫辨，宝鱼目为明珠，欲为万世不易之宝，而不知其一文不值也。彼等所得者，偷窃儒、释、道三教之语，妄造谣言，以为道之本源，吾道得之，可不哀哉。念佛最初之亲切，<a id="page530"></a>
 如贫人乍食美味，不知有多少香美，及食之久久，亦平常无奇。但不以此平淡为非，久之必有进益。固不必以此为歉。喜怒哀乐未发，不思善，不思恶，似乎一样。而六祖云正恁么时，如何是上座本来面目。汝何不在此处注意！有此一语，则与《中庸》空说中意，大有分别。彼则只能令人识得道理，此则令人亲见本有。</p>
<p class="bodyContent">汝切莫在念而不念，不念而念上著脚。此境乃做到极处之境界。若未到极处，必成懈怠。参念佛是谁，亦有利益，亦有弊病。所宜致力者，唯在于诚一纯笃。若夹杂禅机，稍有见处，众生根浅，便视此为最劣，视彼为最胜。十三年狄楚青之夫人即得此弊病。直至今日，楚青尚守其说不肯稍改。江西一弟子龙松生，于禅颇有会悟，光极力破斥，尚不肯听。观面色或有著魔之相。听其所说，则直欲上续诸祖慧命。汝于外道充斥之地，若不按实事修，则或致彼魔外亦复藉口。汝欲开悟，岂须用参究工夫，但能念到念极情忘时，自可开悟。即不悟亦无所碍。须知有信愿，不悟亦可往生。得悟无信愿，仍是六道轮回中人。汝欲舍坦途而趋险道，是尚得谓之知净土法门乎？光现排许止净所辑之《历史感应统纪》，待排毕即隐。其书若出，当令明道师代为寄一、二包。此书于世道人心，大有关系。当排两付板，一三号字书册本，一四号字报纸本。现书册排成，即印二万部。以后有发心者，可源源而印施及售卖也。</p>
<p class="bodyContent">复郑慧洪居士书五</p>
<p class="bodyContent">手书并与明道师书俱已看过。与叙州僧书，颇好。玉峰法师偏执过甚。四大要诀，实为谬误。许多人皆以为要妙，亦系心粗所致。夫不观想，不贪静境，不求一心，不参是谁，直下念去，实为要务。但不可谓彼皆是邪耳。彼以求一心为邪，彼毕生用晨朝十念工夫，十念法中，有藉气<a id="page531"></a>
 束心，令心归一之说。彼自行之而自斥之，诚为一大憾事。以故光绝不一提彼者，恐人受彼偏执之病也。</p>
<p class="bodyContent">至于才举话头，便落话尾，亦是宗门家风。吾人修净土，但抱定信愿持名，求生西方。不须与彼较量，加以反问。但以至诚恭敬，俾此心无他系念，斯为要义。</p>
<p class="bodyContent">《大藏经》有无看否，皆无不可。以能修此省力法门，不至徒叹欲了生死，莫得其法也。</p>
<p class="bodyContent">汝现上有父母，下有妻子，且有商业，为一家所倚托，何得妄企闭关？汝妻秀英，已发信心，欲求皈依，今为取法名为慧英。谓专志修持，为女中英俊也。祈与彼说孝亲相夫，持家教子之道。俾所有儿女，皆受其钧陶教诲，以为贤善，则实根本兴家治国之道。且无论光在何处，均无须通信。以有《文钞》、《嘉言录》等书，自可不用再问修持方法。若欲作大通家，则日日请问，尚有不及。既不欲作大通家，窃谓可以无所歉憾矣。陈荣光，近亦有信来，以忙不暇复。彼既发心，今为彼取法名为慧章。谓人若无智慧，如裸露然，鄙陋难堪。若有智慧，如衣衮服，则有威可畏，有仪可象。同是一人，直隔天渊。是以知佛法人，为可尊可贵。况净土法门乎哉？汝父年高，当劝力修为幸。</p>
<p class="bodyContent">十二月初十日</p>
<p class="bodyContent">复江德懋居士书</p>
<p class="bodyContent">观汝兄书，知彼之学佛，盖欲作一通家，非欲为了生死计也。何以知之？以若为了生死，何以于其素有信心念佛之生母，年已将终，尚不以此为劝？及至临终，尚唯求菩萨，不肯请人助念，以为骇俗？此念诚为可笑。请僧恐骇俗，何不自己并家属同念乎？幸其孝心真切，得蒙菩萨加<a id="page532"></a>
 被，得以清惺欲起，得见菩萨。此时尚不知令诸眷属助念，殆至告以念阿弥陀佛，遂得朗然念一阿字，自己方才念佛。其不知助念之利益，一至于此！幸仗彼孝心纯笃，犹能念百余阿字，遂至气绝，则其心中止有阿弥陀佛一念，其余念悉不现前，故致得承佛力往生西方。以故额际独热，手臂复软，有前后各现象，则可以往生。以如来誓愿宏深，其母向有信心，兼得汝兄一念真纯，故得有此效果也。所可憾者，平素不提倡，临终尚不知助念，此之景象，乃侥幸而得也。万一不得，则将来之轮回六道，又不知作何景象也。</p>
<p class="bodyContent">为人子者，宜何如以此自行，以此劝亲，并以此劝一切人。俾彼一切人，同得此利益。以此资吾亲，未往生则即得往生，已往生则高增莲品。然欲亲与自己同生西方，必须所作所为，不背佛法。如敦伦尽分，闲邪存诚，诸恶莫作，众善奉行，戒杀护生，明因识果。能如是者，生为圣贤之徒，没登如来封疆。虽曰骇世惊人，实为证我本有。宜以此语与汝兄说之。学佛之人，心直行直。心有畏人讥诮之念，则便非真信佛法之人矣。《劝修净土文》不记得见过否《历史感应统纪》大约十月半方可排完，十一月底可出三几千部，印一万部，一时钉不出，初一万印过，又印一万，共印二万部，又要排一四号小字报纸本者，以便各学堂学生之买看耳。此乃二十四史感应事迹，兼以许止净之评论，足可挽回世道人心。以故光不惜精力，为之设法传布也。汝若欲得，十二月初当往太平寺向明道师要，光此时已灭踪矣。</p>
<p class="bodyContent">廿七日灯下</p>
<p class="bodyContent">复章道生居士书一</p>
<p class="bodyContent">接手书，知发勇猛心，不胜欣慰。但只以终身吃素，一心念佛，为惟<a id="page533"></a>
 一无二，决不更改之行为事，不食油盐，固不必也。佛制无此一说，外道则或有之。但随缘即已，咸淡了不分别。不以淡则生嫌，咸则起憎，即为解脱法门。念佛当发志诚心，深信心，回向发愿心。谓以己念佛功德，回向法界一切众生，悉皆往生西方。若有此心，功德无量。若只为己一人念，则心量狭小，功德亦狭小矣。譬如一灯，只一灯之明。若肯转燃，则百千万亿无量无数灯，其明盖不可喻矣。而本灯固无所损也。世人不知此义，故止知自私自利，不愿人得其益。牢狱为逼人出苦之道场。汝若不入此狱，恐日征逐于声色货利，将自己本具心性，置之不问。今幸由有十四年之长期，可以不干一切家事，社会事，专一办道。待其期满出狱，则犹昔人而非昔人，便可大施化导。俾自己眷属及亲戚朋友，咸沾法泽，实为莫大之幸。狱中亦不必求多看，有光去年两次，今年一次所寄之书，详细阅之，依之而行，即已大有余裕。若多则心念分歧，致不得益。明因识果，吃素念佛，为自利利他之要义。犹须素位而行，不怨不尤，方可以真得佛法之实益。祈常以自勉，则幸甚。</p>
<p class="bodyContent">世人病苦，多属宿世杀业所感。无论何病，若能恳切至诚，念南无阿弥陀佛，及南无观世音菩萨圣号，决定可以消除宿业，增长善根，病自可痊。即令寿尽，则死后当生善道，不致堕落。若知净土法门，有真信愿，尚可往生西方，了生脱死。然世人不知深理，宜先以事告。镇海柏墅方地名方文年之子，名子重，上前年，年十九，生肠痈。中医没法治，西医云，非开剖不能治。其父母不肯，遂不治。其母通文理，因看光《文钞》，吃素念佛。一家大小并佣人，通常素。唯文年尚未全素，亦大为减节。其母与一老娘姨，其人贤极，在方家数十年，其子亦好过，有孙请回家住，彼以同主母修行，不肯回去。主母亦不以娘姨待，作朋友看待。拼命念佛，念观世音，兼念《金刚经》。三日内自溃，脓血从大便出。五日全愈。至诚念佛诵经，消除宿业，有如此者。世人只知造业，不知消业之法，则可怜矣。又海盐徐蔚如，一向在京以博学内亏，得一脱肛病，已二年余。每大便<a id="page534"></a>
 后，须睡一刻，候自升入，方敢动。民国八年正月，大便后，有要事，刻不容缓，即坐车出门，因受磨，遂永不升入。七昼夜，痛如针砭，无一刻稍息。七昼夜未能合眼。先虽念佛，亦不减轻。遂发大菩提心，谓此病苦极，愿我多受点，总愿世间人勿得此病。遂至诚念佛，未久睡著，醒而病愈，从此断根。彼来信言及。光谓此病乃属宿业，由阁下以此大菩提心，消此宿业，故病即断根。汝表兄若知此义，则不但痔病可愈，生死病亦可愈。否则安居家中享福，醉生梦死，固不如汝之坐监为得大利益也。境无自性，损益在人。汝能信我所说，其益便难宣说矣。</p>
<p class="bodyContent">世间祸福，相为倚伏，唯在人之善用心与否耳。汝由入狱得闻佛法，乃不幸中之大幸。当作良导想，则更能心得清净矣。至于《金刚经》所云，汝未会通。《经》云：“善男子，善女人，受持此经，（现善）被人轻贱，是人先世罪业，应堕恶道，以今世人轻贱故，业随善转，亦在现世。先世罪业，即为消灭，当得阿耨多罗三藐三菩提。”在未来，谓由此而得，切勿认在现在即得也。善男女受持此经，乃现世之善。被人轻贱，系先世之业。然由人轻贱故，即能消灭地狱、饿鬼、畜生之恶业。又复能得无上正等正觉之佛果，此乃以善业转恶业，俾后报为现报，重报为轻报也。汝谓监狱为恶道，则过矣。古之监狱，苦不堪言。今之监狱，直同闭关一样，有何苦受？彼不在监，奔波劳碌，谋衣食不得者，不知多少人。要知足，狱乃福堂。若不知足，纵富有万万，贵极一品，真是日在地狱过活矣。</p>
<p class="bodyContent">人生世间，纵获高寿，亦瞬息即过。倘不自勉力，则多多皆属堕落恶道，欲再得人身，实非易事。汝今既能知非改过，力修净业，则尚可格物即克己，不可作格外物会。致知，生入圣贤之域。业尽情空，殁归极乐之邦。即未能业尽情空，倘具真信切愿，必能仗佛慈力，往生西方。是则不负所生，不负所学，亦不负此一番挫折，所谓因祸而得福者。宜发长远不退之大菩提心，则前所说之大益，当决定可得。如其了无诚敬，惟饰外相，冀人谓己为真实修持，实则完全假做作，则便无实益可得矣。<a id="page535"></a>
 《弥陀经白话解》在漕河泾监中排，尚未完工。监犯所排，不让书局工精。《文钞》此次在杭州印一万部，须于十月方可出书。以此前印《安士全书》七千部，约于中秋交书。又《寿康宝鉴》印一万本，当与《文钞》并行出，当各寄一包。今寄《观音颂》一包七部，前或寄过，亦不记得。有余，当送监狱长官教诲师，及同志之有信心，通文理，能恭敬者。虽有各书，仍须以念佛念观音圣号为主。不可只看不行，则如看佳肴，无益枵腹。今为汝取法名为慧诚。以诚为道本，道不能扩充生长者，皆因愚痴无智慧故。倘能因诚发明，明即是慧因明显诚，则道自能生。诚即明德，慧即明也。慧诚具足，即明明德也。明明德，即诚明也。诚属性德，明属修德。性德人各具有，修德则有逆顺。逆则堕落，顺则超升。顺之及极，则圆成佛道。吾人无此力量，但随其心之广狭，工夫之浅深，而得种种利益而已。</p>
<p class="bodyContent">徐本茂既知修持，何以不能长斋？殆以肉食为美，而不忍弃之耳。试思一切生类受杀时，苦痛情形，忍以悦口之故而食之乎？设身自处，能安心愿人杀我以充口腹乎？种种贪馋残忍之心行，一言以蔽之曰：“弗思耳。”使其详思，断不敢食。怨业要自己了，汝尚欲食彼之肉，则所有未至死地之苦，皆不名为苦。今生食彼之肉，将必有被彼食之一日，则诚可谓怨业难了。彼之所说，似有悟机。然尚欲食肉，则悟只空话。空话毫无所益，譬如说饭能救汝饥否？光非逼人吃素。以彼所冀望与所行，两不相符，故为恺切言之。</p>
<p class="bodyContent">汝姊妹皆已长斋念佛，想由观《文钞》而致。今当为彼各取法名。汝姊云卿，法名慧云。汝妹行枚，法名慧行。若能以智慧云，普雨慧雨，润泽自他菩提道芽，及依智慧以行世出世间本分事，世间即孝弟等事，出世间即慈善净业。即慧行也。有慧无行，不名真慧。有行无慧，或反堕落。此命名之大义。至于敦伦尽分，诸恶莫作，众善奉行，相夫教子等事，当按《文钞》所说，为彼详说，使彼二人，由此趣入如来胜妙觉道。则其生<a id="page536"></a>
 也，为女流之师范，作闺阃之母仪。其殁也，谢众苦之娑婆，登清净之佛域。则不虚此生，不虚此遇矣。祈与彼将此意而详说之，则幸甚。待《嘉言录》出，当各寄一册，以便受持。</p>
<p class="bodyContent">复章道生居士书二</p>
<p class="bodyContent">徐本茂既能力忏宿愆，屏除荤腥，则是真实修持，改往修来，以期复本心源者。陈国甫发愿终身念佛诵经，其志可嘉。但须发长远不退心，切勿有始无终。今为徐本茂取法名为慧本。谓以智慧为本，则一切所念所说所行，自可上合佛心与天理，不致仍旧迷昧，造恶业，堕恶道也。国甫名慧甫。甫，美称也。若能痛改前非，心存正念，存好心，说好话，行好事，诸恶莫作，众善奉行，敦行孝、弟、忠、信等事。加以至诚念佛，求生西方，则是慧甫之实。否则虚名而已，有何益哉？其在佛前领受皈依之法，《文钞》中已说，当按文与彼说之。世出世间事，皆以真诚为本。愿常省察己过，庶可日进高明之域。《文钞》从去年排后，所有一切文稿，概不存留，以期省纸省事耳。函件任汝存弃，光不再料理矣。</p>
<p class="bodyContent">复章道生居士书三</p>
<p class="bodyContent">久未通函，不知近来修持若何，念念。今为汝寄新印《文钞》一部，此比前年所印者，多百余页。虽无有发挥理致之文，然于净业初机之疑碍，当又可消除一、二耳。又《寿康宝鉴》一本，当为少年人留心阅之。庶将来出圄归家，对一切亲戚乡党，得有所本，而施拯拔也。汝之性情颇聪敏。每有聪敏者，误用心事，不惟无益，而又害之，最为研究修持之障。吾于七月至沪、杭各地，盘桓二月余日，有一后生颇聪明。而所问<a id="page537"></a>
 者，皆非所宜致意，殊为可笑且可悯耳。（一）问一切有情，皆具佛性，大小虽异，畏死是同，凡放生者，宜先注意于小生，则自悖佛性畏死是同之说。既知是同，固宜随分随力是救，何所论其先后？倘能畅演佛性是同，畏死不异之理事，则其利大矣。何得偏执先后之说。（二）谓水中空中，微生虫无量无边，人一呼吸，随之吸入者，不计其数，将来之业报，何有了期？并谓既知人畜循环，则古今大儒通佛理者甚多，何不制以为律，断除杀生之事？又谓一切众生，皆是过去父母，未来诸佛，不可杀害，亦不淫佚，而正式婚姻，或亦宿世之亲者。此三种问，皆属逞小聪明，妄以充类至义至尽之事相拟，不惟无益，而又害之。何也？以其不能因其细微者，并欲将粗大者而尽废之也。譬如好洁之人，欲其不沾尘垢，详察身内之屎尿脓血，身外之垢汗发毛，并及蚊蚋蚤虱日在己身便利。因思此身内外之秽恶，竟与圊厕无异，遂不复致洁，而终日在圊厕中行乐耳。至谓古今名臣，何不以杀物命为律？乃不知世出世法有权有实。纵彼知实，以人心未能完全皈依佛化，固不易以实理制律也。敬惜字而每言纸，以纸为书字之物，虽字有各处各物之用，终不如纸之多，故每言敬惜字纸。非在纸上宜惜，不在纸上皆不足惜。且字固宜惜，字义尤宜惜。若人不依人道行事，则是弃孝、弟、忠、信、礼、义、廉、耻之亡八字矣。人而亡八字，尚得谓之为人乎？当致力于此，则其大本已立。纵不能断一切物上之或污，然其污者，盖亦鲜矣。君子素其位而行，凡非力所能及者，皆不宜引力所能及者，而破坏之也。知力不能及者，而格外注意于力所能及者，则为大善。以力不能及者，破斥力所能及者令其勿行，则为大恶。聪明人多多具此邪见。此种言论，光不知接过多少。唯恐人不善用心，而致罪咎。因思汝或有此种邪见，或同侪中有此种邪见。若不预为铲除，将来或致自误误人，以故为汝略说大端。至于光之折伏此种邪见之言论，固非穷数日之功，不能备书也。敦笃伦常，恪尽己分，诸恶莫作，众善奉行，此十六字，为生入圣域，殁归乐邦之本。愿吾徒谨守而力行<a id="page538"></a>
 之，则幸甚。</p>
<p class="bodyContent">诚之所至，金石为开。又少实胜多虚，大巧不如拙。黄涵之作宁、绍台道时，发心吃长素，劝其母亦吃，为备素菜，则但吃白饭。涵之函询作何法方可。光示代亲至诚忏悔，业消则能吃矣。未一月而长素矣。戚则周之女，年十九，双目失明，伸手于前，亦不见。来信以告，时彼在山三圣堂，得信即欲回家，送其女于杭州尼庵。光令写信与其女，令至诚念观音圣号，未一月亲自写信告愈矣。一女人于十六岁时，得气疼病，每日必二、三次发，发时辄疼得要命，今年五十六岁，来求皈依。光令至诚念观音。并与一药方，即《文钞》中戒烟方，但不加烟。彼即熬一料，头一次吃，气便不疼。四十一年之群医莫能为力之痼疾，一经一次吃药，即完全好矣。非至诚念菩萨名号故，得遇此方乎？此三者，皆用力少而得效大，乃诚也。汝为母之痼疾，叹无法设，光责以何不念佛求消母业，汝便写出许多经佛礼拜，然亦不见功效。以是写的所谓少实胜多虚。设汝果真实如此礼拜持诵。汝母之痼疾不愈，光当瞎眼，天地当易位，日月当倒行矣。有是理乎？光恐汝诚之一字，或未致意，故为汝取名慧诚。即知汝诚在笔上，不在心上。使在心上，断不至如此修持，了无所益也。汝欲生为圣贤之徒，殁入极乐之邦，须完全将所有之假心相，丢到大海外，认真作实事。说到就要做到，做不到就不肯说。能如此，则于汝祖宗父母大有辉光。光亦可借汝之实行功德，消除罪业。若以为光未亲见，便好随汝妄说，即使光认以为真，天地鬼神、诸佛菩萨亦认以为真乎？汝具此心，即不孝以欺亲欺师欺佛。亲师岂真能欺乎？汝徒自欺耳！光以汝尚明理，故累下针锥。若以光为过，则请从此勿相往还可也。君子可欺以其方，难罔以非其道。非光过为刻论，以汝之所说，前后不相应，而且其事，颇非汝在监中所能办到者。光虽无道德，阅世已六十八年，故不情之事，颇难瞒哄。祈痛改之，否则将终身为儒佛之罪人矣。<a id="page539"></a>
</p>
<p class="bodyContent">复章道生居士书四</p>
<p class="bodyContent">接手书，知彼等尚能实行，欣慰之至。汝母病三十余年，何不以志诚念佛及念观音为母回向？并以此令妻及儿女亦如是念乎？人子为亲修持，其心果诚，当有奇应。又应致书婉劝汝母，自己亦如是念。倘能从此生信实行，则久疾即为出世导师。今顺汝意，亦为汝母起一法名，以期实于西方七宝池中添一朵莲华也。今为取法名为德超。谓其一心念佛，超越世间尘累于现在。以不念佛时，完全置心于尘累中。能一心念佛，则不见尘累能动其心，则即尘累超尘累矣。临终则超越三界，直登九莲，不但不受病苦，且将以拯一切病苦众生，同离众苦，同受诸乐也。</p>
<p class="bodyContent">人子奉亲，以服劳奉养为初基，以立身行道为大本。倘或心起邪念，即为不孝。当立忏除清净，俾此心无一时一念不可以对越天地鬼神，则其基已立。再加以信愿念佛真切工夫，则其生入圣贤之域，殁归极乐之邦，其谁能御之？若或口说修持，心存不善。欲冒正人君子真实修持之名，适成其为机械变诈、无廉无耻之真小人。本欲欺人，卒成自欺。如此之人，咸皆出于大聪明，大有作为者，岂不大可哀哉？譬如干将莫邪，切玉如泥，用以割泥，则泥无所成，徒损锋芒。愿汝体光言，笃实做去，则圣贤佛菩萨，岂专在彼而不在我乎？</p>
<p class="bodyContent">《书》云：“唯圣罔念作狂，唯狂克念作圣。”佛经云：世间有二健儿，一者自不作罪，二者作已能悔。改过不吝，为儒者希圣之方。发露罪愆，乃佛子复本之要。汝数年通函，未能一发己非。光以汝尚肯发心修行，故亦不究已往，而与汝通函送书，冀汝生入圣贤之域，殁登极乐之邦。那知汝乃假饰其词，以为不欺人。今见汝谓先曾静坐三年，于精神学颇有心得，令光痛心。汝既能如此，何得作彼种种行为？一之为甚，何况数年？十目十手，共见共闻。拟欲欺光，其可得乎？汝见此书，若能痛<a id="page540"></a>
 改前心，则尚不为迟。否则永远绝交，一任汝道学高超盖世，光不干预。人以七尺之躯，得与天地同名三才，以其能代天行化，参赞化育也。否则人之恶劣，比禽兽当加百千倍。故《孟子》谓其几希，岂唯几希而已哉。前者上海漕河泾监狱寄来柴也愚所印之经二千本，今寄十本，以为同住莲友作前导。而光与彼之一书，愿汝终身佩读。则即此福堂，古称监狱为堂便达乐邦矣。今寄《安士全书》一包，《寿康宝鉴》一包，二十五本。《文钞》已令浙江印刷公司与汝寄三包，以备与汝家叔伯及弟兄辈看耳。但须诫其恭敬勿亵。如或不能，祈转送通文理、有信心者，庶不致因福而获祸也。余不暇及，但详阅《文钞》，自足取法。柴也愚之一书，可与一切人作希圣希贤、学佛学祖之切实训诲，不独是居福堂者之切实训诲也。</p>
<p class="bodyContent">复施宗导居士书</p>
<p class="bodyContent">三日前接汝父遗稿，知汝家祖德甚深。为人子者欲荣亲，当以敦伦尽分，闲邪存诚，诸恶莫作，众善奉行为本。否则纵祖父功德一一彰显，而身不行道，反为辱亲矣。</p>
<p class="bodyContent">吾国之乱，从古未有。此之祸根，乃程、朱辟因果，谓是佛骗愚夫妇耳。又错解致知格物。辟因果，则无治国治民之本。错认格物为穷尽天下事物之理，则有几人能做得到？汝父续稿致知在格物，说得颇阔大，而实非正心诚意之根本。盖此物字，指心之私欲而言。心之私欲一格除之，则是是非非，绝无错乱。一有私欲，则所知不得其正。如爱妻爱、子者，妻子再不好，彼总不知其不好。由爱之私欲，障蔽其真知故也。程、朱错认作外物，故止说正心诚意，不提致知格物。此处一错，人各不在去私欲上用功，此吾国学术之一大不幸也。汝曾祖父皆躬行君子。汝兄<a id="page541"></a>
 弟三人当仰承先德，力行世出世间之善法，以自利利人，则上为曾祖父之光荣，下为子孙之懿范，亦一乡一邑之懿范。其为荣也，何能名焉。汝姊青莲甚贤，见于汝父之谕。由是知汝父母之家教，固无庸光又饶舌。然汝父子既以光为师，不妨以师之身分而为勉勖也。</p>
<p class="bodyContent">复济惠居士书</p>
<p class="bodyContent">六十余岁，非世久客。一心念佛，求生西方。如丧考妣，如救头然。法名宗惠，谓以此法普济一切也。光老矣，目力精神均不给，不能详书开示。今寄经书二包，祈至诚恭敬读之。则无疑不释，有愿皆得矣。以后切勿来信，以无力应酬故也。</p>
<p class="bodyContent">复宗义居士书</p>
<p class="bodyContent">受戒事，随己所愿。再受也好，不再受也好。汝欲搭衣，当依佛制用缦衣，不可用五衣。缦衣乃五长条，五衣乃一长一短。现在多乱用。在家人不必定要搭衣，与其违佛制，何若不搭之为愈乎？至于燃香于顶于臂，乃系发心供佛，非以燃香为受戒也。祈务真修，勿只图虚名与形式也，则幸甚。</p>
<p class="bodyContent">复汤锦中居士书</p>
<p class="bodyContent">光于三月二十八日接海门二甲邮局王海泉信，云某名流依乩谕，联络南通、海门、启东、如皋，四县农、工、商、学、军、政各界，做祈祷世界和平道场，已经成立数十处。光与王说，从今以后，四县无论已皈依<a id="page542"></a>
 未皈依者，皆不通信。纵挂号来信，亦原信退回。以免某某拉光于彼扶乩彀中。以四县凡佛教机关，均受彼之号召，光不入彼彀中。后来之人，不能以扶乩坏乱佛法罪光也。阁下皈依函外未标县名，若标名，当即退回，决不拆封。今已拆矣，察其挽三人为介绍，其诚可想见，因兹为取法名慧正。仍旧原函寄回，以免下次又有来信者。</p>
<p class="bodyContent">某某本厚德君子，向在学界教授生徒。以用心过度得病，中西医均不能治。有友人劝其念佛，遂渐痊愈。民十一年光由普陀到上海太平寺，彼常来。次年彼回乡劝人吃素念佛，大有感应。十余年来，尚未改变。近来迷于扶乩，光知之，极陈乩之利弊。彼受誉已经丧心病狂，不但不受光劝，且将光信烧之。光与彼信后云：“如不以光言为然，即付丙丁。”彼回光信，云：“遵谕阅毕付丙。”且寄乩赞光之文几篇，欲惑光。光谓得道圣人，决不如此过赞人。即此一事，可知是灵鬼假冒。原函寄回后，又寄几篇。光谓彼虽赞光，适讨光厌。人各有志，各是其是。从今以后，勿投只字。光无力弘法，何敢以似是而非之乩法，以坏乱佛法乎？</p>
<p class="bodyContent">所言乩之利者，如赈灾等善举，劝募均无几。乩坛所说者，谁也不敢违悖。实多半是扶乩之人伪为，未必尽是灵鬼假冒，况真仙乎？至佛菩萨更不待言矣。此虽有利，而实为弊之前导。故不愿受其弊之害，并彼之益亦不敢受也。祈按净土法门自行化他。并将此信令三介绍人看，庶彼等咸知所以。令勿来信，不至妄生怨尤也。</p>
<p class="bodyContent">复慧海居士书一</p>
<p class="bodyContent">手书备悉。但以香期冗繁，不能即复。《文钞》前日已请上海太平寺帐房令寄百部。若书已垂罄，则可减半，悉挂号，彼当即寄矣。滨江若好读者多，光到上海，当再寄百部，以期结缘。其款皆不须寄。但能任<a id="page543"></a>
 《观音菩萨颂》，则无愿不周矣。</p>
<p class="bodyContent">眷属之向化，亦当以渐，久之自可不知不觉与之俱化。但看自己心之诚否，诚则无有不感格者。若自己尚是空套子，假场面，则便无感化力，而反招诽谤之辱矣。</p>
<p class="bodyContent">世出世法，皆以身为本。平常信札，但取认识即已，何须求工，以致引歉也。一切善事，皆愿随喜，实为大菩提心。待后暇时，详陈法云寺慈幼院之因缘，祈为随心赞助也。《文钞》中有此二事之疏，可以意知。此事非光所倡，而魏梅荪梅荪前清翰林，民国隐居不出，可知其概。等拉光于中，以助闹热耳。</p>
<p class="bodyContent">复慧海居士书二</p>
<p class="bodyContent">接手书，备悉。所言旧疾，想已悉愈。汇票一纸，收到勿念。空三之往生，虽属奇异，实则平常之极，毫无奇特。如人归家，要去便去。若于心地上不先打扫干净，则便随业所牵，自己一毫也作不得主耳。此事果实，谛公、倓师自会记录，以光大门庭，不须尔我代为操心也。</p>
<p class="bodyContent">今之儿女婚嫁，一本于自主，只可随他去，否则彼等后来或有怨言。然虽云无怨言，一旦情爱稍歇，则离婚别配者，不知有若干数也。国家将兴，必从伦纪上振兴；国家将衰，必从伦纪上废弛。伦纪不讲，说什家教！家教既无，国岂能有贤人乎？此吾国之一大不幸也！儿女事若了，当令彼自作主张，以撑自己之新场面。吾人专心念佛，以修自己之旧法门。则彼此各适其适，庶不至因过虑儿女事，以误自己生死大事也。</p>
<p class="bodyContent">复慧海居士书三</p>
<p class="bodyContent">念经念佛，皆可超度亡人。但念佛可无间断，念经则不能如念佛不<a id="page544"></a>
 间断。又念经比念佛吃力，是以光每劝人念佛。汝发愿念《地藏经》，甚好。梅荪近来颇真实念佛办善举，出家之说，乃谣言耳。至诚恭敬，实为希圣希贤、学佛学祖之本。人能心主于敬，则一切放僻邪侈之心，自无由而生。汝既如此真实行持，亦当令夫人儿女随分随力修持，方为由亲及疏自利利人之道，庶与佛心相合。</p>
<p class="bodyContent">复慧海居士书四</p>
<p class="bodyContent">前接手书，谓黄适园将来沪过访。昨日曾来，泛论净、密之所以。学密宗者，病在欲得神通，欲现身成佛。问之，彼皆谓无此念，实则无一无此念。以其倡导之人，先以神通吸动人，何能令学之者无此念乎？昨颇有五、六位，非黄君一人，彼见信与否所不计也。彼学密而回向净土，故是正理。但恐不屑生净土，欲现身成佛，或致受病。使彼无此种知见，断不至称赞大愚。既称赞大愚，则是以大愚所说为至当之论。然大愚之成佛之弟子，并无成佛之表示。足知其为妄称许人，以期世人恭敬供养，尊己为已成佛之高僧。其犯大妄语，以凡滥圣之罪实非小可。我等但守净土修持，让一切人皆得成佛，以度我等，则何幸如之？</p>
<p class="bodyContent">二子同来平，当极力劝其学好。欲学好，必先以立志立品，知因识果始。不立志，则无所趣向；不立品，则所行卑污；不知因果，则无以闲邪念而存诚心，必至流入小人之域而不自觉也。</p>
<p class="bodyContent">复慧海居士书五</p>
<p class="bodyContent">接手书，备悉。汝既吃素念佛，犹当以此无上利益，令眷属同得，方为自利利人之道。今之世道，乃患难世道，若不预为修持，则后来究不<a id="page545"></a>
 知有何危险。倘能志诚念佛及念观音，则可冥冥中得蒙呵护矣。</p>
<p class="bodyContent">前恐《文钞》已送完，今真达师由太平寺回山，言尚有数百包。汝若欲结缘，当寄三、四十包每包三部来，不须请商务馆之有光纸印者。至于贽敬之说，地远不便，不须效此俗套。即所寄《文钞》，亦勿寄款来，以此书系备之以结缘者。若得哈地之人同生信心，其利大矣。待光秋间至申，将《大士颂》付排后，价估妥贴，当印一章程同书寄来。或汝自任，或劝友任，俾得广布，则其利无穷。《金刚》等持诵，亦不必废。但以持经咒之功德，通用于回向往生，则六度万行，皆为往生助缘，是为圆修。</p>
<p class="bodyContent">复慧海居士书六</p>
<p class="bodyContent">献岁以来，起居纳福，诸缘如意，贺贺。腊月二十九魏梅荪由南京来信，并附汝书，知任印《大士颂》已逾三千，不胜欣幸。所言汇费邮费等，光当垫出。以哈地辽远，即无任者，亦当寄若干部，以广大士慈化。此不过一、二百元，又何须斤斤计算乎哉？《大士颂》已排完，共二百零六页，加两页功德名，成零八页，每部当加一分，千部当加十元，然此不必令其补足。如后有欲任者问及，当以此告之，令知所以耳。</p>
<p class="bodyContent">至于汇款，此次若中华已付收据，即已。后若有寄，无论多人，只与汇款之人付一总收据，不必人人交收据，以此与捐款作善事不同。此有书交彼，何须又要收据？汇款人既得收据，知其款寄到不致误即已。书出时，其书多数当由转运公司寄于贵寓，祈按各捐户为之分发，较为稳妥。梅荪不在上海，故将汝书寄光，令通知中华云。功德名拟作省纸办法，十元以上则名。十元以下但总计零任共若干部而已。以省一张纸，二万部即省三十元，十万部即省一百五十元。况此有书交彼，不致或有异议，谓钱没落空等。其叙功德名并书数者，一以彰任者之善心，一以<a id="page546"></a>
 彰所流通有若干也。</p>
<p class="bodyContent">复慧海居士书七</p>
<p class="bodyContent">昨剑青居士来，持汝手书，不胜欣慰。世教陵迟，婚嫁之事，多皆以杀生张罗为事。不知男女居室，为人伦之始，乃最吉庆事。行此吉庆之礼，致无数物类，归之死地，且供人食噉，其凶恶不祥甚矣。而世人犹以为荣者，盖其恶习所致，不详审以思也。使思之，当有惴惴不安之心，油然而生矣。风俗之转，皆由一、二人倡首而始。汝如此嫁女，即用素筵当有效之者。或者奢侈之风，因之渐减也。</p>
<p class="bodyContent">吾常谓天下不治，匹夫有责。其责何在？在于家庭善教儿女，而教女更为切要。以女若果贤，则必能相成夫德，模范儿女，从兹子子孙孙，相继为贤善之人。当令令爱详知此义，《文钞》中曾屡屡言之。使彼熟读而力行焉，则其利益大矣。</p>
<p class="bodyContent">剑青居士道心真切，颇不易得。但以时促，只留一宿而去，怅何如之。</p>
<p class="bodyContent">《大士颂》，已于四月十八日寄五包去，想已收到，共三十五部。后又令再寄若干。余待二次三次印出，方可全数尽交矣。《文钞》已付排，约于年内可出书，比先加三、四万言。然但是聚叶堆沙而已，究于佛法心法，皆不相干耳。</p>
<p class="bodyContent">复慧海居士书八</p>
<p class="bodyContent">接手书，知去职家居，日与眷属修持净业，以期同出此苦世界，登彼乐邦。常得亲炙阿弥陀佛与观音势至诸上善人也。不胜欣慰。</p>
<p class="bodyContent">去冬杭州浙江印刷公司挂号寄去新印《增广文钞》二十包，每包<a id="page547"></a>
 三部。《寿康宝鉴》四包，每包二十五本。寄于花园街住处，不知汝已收到与否？此系送汝结缘者。若未收到，当到邮局一问，此书毕竟送交何处。又哈埠宣讲堂，已寄去《安士全书》五十包，每包四部。《寿康宝鉴》二十包。《文钞》恐尚未寄。以去冬十二月二十间，开发送单子来。以后三、四日所发，则不得而知。至二十四夜走电，正房物屋一空。光之《观音颂》、《安士书》、《文钞》、《宝鉴》，四付纸板，悉皆灰灭。彼公司《文钞》系令印一万，宝鉴三万。彼先印五千《文钞》，二万《宝鉴》，为光说通已印完，已发出大半，要支钱。光令开发送单子来，彼支吾不开。及至于上海太平寺将钱要来，方将单子寄来，方知印了一半，其钱已用过头千多元。先日接到此单子，次日即接被焚之信。此系一向奸刁，致干神怒所致。光之书，约天良说，当不至烧多少。以钉成者，存于后边小屋，小屋未烧。未钉成者，在钉作处。彼不昧天良，光之书完全交清，光尚吃亏上千元。此系使过头者若昧天良，则光当损失二千三百上下。四付纸板不在内。此系光无道德，彼昧天良，一切净业学人，少看此书之缘，故有此灾也。闰月当到上海印。凡出钱者，通通按钱交书，一毫不欠。凡结缘者，则量力耳。不能如前矣。祈到宣讲堂问问所说《安士书》、《宝鉴》通寄到否？《文钞》寄若干来。若全未来，则尚欠彼六十六元，夏间当寄来。若来全，则溢出二百元之外矣。哈地汇费太重，无论宣讲堂与汝，皆勿汇钱来。光虽遭此灾，尚不至紧迫无措。春夏间当有《弥陀经白话注》及《嘉言录》寄二、三包来。此二书皆打四付纸板，拟以一付寄哈宣讲堂，或极乐寺，庶以后不须在南方请矣。</p>
<p class="bodyContent">现今世道，无法挽回。若欲救世，除提倡因果报应及家庭教育，不为功。而家庭教育，尤须注重因果报应，而又以教女为至切要。以无贤女则无贤母，无贤母何能有贤子女？此系根本法轮。今人所说者，皆是枝末。以幼未知为人之道，及因果报应之事理，一被邪人所诱，则任意妄为。彼废伦、免耻、杀父、奸母者，皆由最初无贤母以钧陶之所致也。<a id="page548"></a>
</p>
<p class="bodyContent">复李少垣居士书一</p>
<p class="bodyContent">数日前，接李圆净所转之书，知居士近来修持颇切，而利人之心，又复甚为真切，不胜欣慰。念佛团章程颇好，唯助念开示，颇为失宜，略为改正，并说所以。已交圆净持去，想已阅过。</p>
<p class="bodyContent">光近来冗忙之极，以校对《历史感应统纪》故。此书光于十三年曾劝魏梅荪编辑，彼亦极为欢喜，以精力不给，遂致中止。前年聂云台请许止净编辑，于八月脱稿。云台有病，不能料理。光以满我宿愿，故一肩担荷其事。现已排板将完。又须排一部四号小字，作报纸本，大约于十一月底可以排毕了事，则便长隐。此书乃采二十四史之感应事迹，又复加以评语，俾合佛所说之三世因果。倘一阐提辈不肯寓目，则无如之何。若一寓目，当必有改邪归正之一日。以故光不惜辛勤，为之料理也。现已募有二万部之印资。并非特募，有知者愿出资相助耳每圆可得书二部。作四本，三百五、六十页。现尚未排完，不能定其页数。但大约如此，多少亦不过数页耳。</p>
<p class="bodyContent">所言皈依，汝已决定，光亦只可随缘。今为汝取法名为智圆。谓以圆融无碍之智，即俗修真，圆会诸法，专修净业，以自利利人也。虽圆会诸法，决不可不专修净业，否则便非净业行人，乃通途修自力法门之人耳。今之大通家，多多要高大门庭，所说之法多非合机之法。或只谈玄说妙，而专恃自力；或则真俗两歧，而为世所诮。凡学佛者，必须敦伦尽分，闲邪存诚，诸恶莫作，众善奉行，不依此以教人，便为失机。欲学佛法，必须要敦伦尽分，否则尚是世间罪人，何能得佛法之真益乎？余详《文钞》、《嘉言录》，此不具书。祈慧察是幸。汝所说往生者少，实由信愿不真切之所致。信愿若真切，即临终始念，亦有得生之理。若悠悠泛泛，心中尚在做来生福报之梦，何能得生？此病根也，不可不知。</p>
<p class="bodyContent">民十八十月廿三<a id="page549"></a>
</p>
<p class="bodyContent">复李少垣居士书二</p>
<p class="bodyContent">接手书及《自知录》，知居士与诸公慕道之心，至真且切。惜乎未知修行之懿范，遂将凭空妄造之胡说巴道当作至宝，指《自知录》而欲流通，以企人人皆得此境，而不知其为引人入魔，至极可恶之魔话也。去年初夏，上海罗济同居士得此录，石印一千本送人。丁桂樵居士欲为广布，令济同寄光一包。而桂樵自己作书与光，祈光视其不至误人，则为详批。又祈作序，以期广传。光阅之，不胜惊异。即将原寄之书，完全寄与桂樵，极陈此书之祸，以初心人率皆不在一心至诚忆念上用功，而常欲见好境界。倘一见此书，不去按胡女士之真实用功上学，专欲同胡女士见好境界，以急切之狂妄心常作此念，必至引起宿世怨家，为彼现彼所慕之境。及乎一见此境，生大欢喜，怨家随即附体，其人即丧心病狂，佛亦不奈何彼矣。胡女士之所说，光亦不可直谓妄造，然亦不敢谓为实而无伪。何以故？彼果得到此种境界，岂有不知此说误人之理？祈与罗济同说，从今切勿再行送人。所余之书，当付丙丁，以灭祸胎。未及一月，杭州王谋凤又得之，不胜欢喜，亦石印千本，有令寄光证鉴者，因修函并书寄来。光即将与丁桂樵所说之大意复之，王谋凤方始停印。而以光之信，登于《佛学周刊》中，诸位何未之见？去秋至沪，问及济同已散完否，云尚有二、三百本，不敢散，拟烧之。光赞其烧之功德无量无边。今夏至沪，济同由京回，打听胡女士之实底。方知其人颇聪明，而烦恼甚重。住于极乐庵，稍不如意，即行骂人。后得吐血病，不久即死。死时不知是因吐血与否，亦未知其境界如何。而其人之文字，亦无此通畅。此系四川一居士所造，其人光知，不欲说名耳。六月有湖南一居士，曾在极乐庵住过，所说与罗济同无异。可见彼等唯欲欺世盗名，而不计及引人入魔之祸。呜呼痛哉？<a id="page550"></a>
</p>
<p class="bodyContent">诸位欲得实益，当按佛菩萨祖师所说而修，决得真实利益。古德教人，只为人说用功法，谁将自己所见境界搬出来示人。远公大师为莲宗初祖，至临终时见佛，方与门人言，我已三睹圣相，今得再见，吾其往生矣。若论远公身份，高于胡女士，何止天渊之隔。岂惟三睹圣相，别无一点好境界乎？然若到心空境寂时，又何境界之有？所云心佛相应，心佛双亡，四相不存，三心叵得，无念而常念，即念而了无能念之心，与所念之佛，此处有何境界？倘念至此，不妨西方净境彻底全彰。然由念寂情亡，故于此更能得益。决不至生大欢喜，误认消息，以致著魔发狂。倘未到一心时，心中念念想境界，此境界现，决定受祸。《楞严》云：“不作圣心，名善境界，若作圣解，即受群邪。”此尚非燥妄心所感之魔境，而一生欢喜，谓为证圣，便成魔子，况最初即以魔心所感之魔境为圣乎？祈熟读《净土十要》、《净土圣贤录》，则取法有地，著魔无由矣。</p>
<p class="bodyContent">复净善居士书一</p>
<p class="bodyContent">医业最易劝化人。凡有病者，无有不愿速好。为彼说其吃素念佛，消除宿业，增长善根，彼自肯信。信而能念，则病当速愈。且勿以学西医，总教人吃肉，谓滋养料富。此种人来生皆要做人之食料矣。反说道理，害人自害。汝肯以此存心，医道当必大行。《二课合解》已无，今寄《文钞》一部。光老矣，但依《文钞》修持，不得又复来信，以无力应酬故也。</p>
<p class="bodyContent">复净善居士书二</p>
<p class="bodyContent">人之入道，各有时节因缘。《劝戒类遍》载，福建浦城令赵某长斋<a id="page551"></a>
 奉佛，其妻绝无信心。适值五十生辰，买许多生命，欲杀而宴客。赵谓汝欲祝寿，令此诸物皆死，于心安乎。妻云：“汝之话均没用的。依佛教，男女也不同宿。这些畜生也不杀，再过几十年，满世间通是畜生了。”赵无法可设，遂任他去。至晚妻梦至厨房，见其杀猪，自己已变成猪。厨子捉其四腿，置砧上杀。用人从旁边看，急叫彼救，皆不一应。杀了破肚抽肠。尚知其痛。猪杀已毕，又杀别物，己又变作别物，痛不可言。稍歇一刻，见一用人持一鲤鱼，丫头言：“将此鲤鱼交厨子，为太太作鱼羹。候太太起来，好作点心。”遂斩其头尾，刮其鳞甲，斩作小丁。一丁一丁，都知其痛。痛极而醒，心惊胆颤。丫头持鱼羹来请吃点心，不忍吃矣。令将所买之生，通通放生。以亲尝其味，故依夫吃素念佛，求生西方矣。汝妻或承三宝威神加被，亦亲尝其味，而始回心也。鹿苑为吴王养鹿之说，未足为据。恐昔有鹿苑寺，年久淹没，儒者遂取文王灵囿之义，以附会之。</p>
<p class="bodyContent">鹿苑莲社，鹿苑乃佛初成道说法之地。莲社乃修行人临终往生西方之法。举其始终，一代教义通包罗矣。</p>
<p class="bodyContent">现在兵联祸结，何可大启建筑？建筑即招匪抢劫，招机轰炸之基。建筑愈好，灾祸愈大。若真弘法利生，即以家庭露地为演说利益处，其修持不妨分作几处，则不费力费财废事。如赶集然，上集买物，到家中受用。大启法筵，须待世道和平后方可。现在各省大旱，将有人各相食之惨，一旦溃决，则以何法为御乎？光之知见，与今人绝不相同。依今人办，或有小益，或招大祸。依光办，虽无大振声光，绝无小祸发生。</p>
<p class="bodyContent">缘起序，有庞德超所刻《潮阳佛教居士林序》以为底，但换其地名人名，并特别地点之少分而已。此不必光亲撰。通文理，候建筑成功，斟酌用之。现尚不提建筑，文亦不须预作。善导、少康弘扬净宗，闾巷道路，佛声广播。如唱秧歌，人人愿听。如传圣诏，各各遵行，谁谓无寺宇不能弘法？须知有真心，自可劝化。以身作则，俾人人各尽己分。引古<a id="page552"></a>
 为范，庶家家即成道场。当此大乱之世，正好弘法于无形迹中。较彼大建筑之吃力棘手，劳心担忧者，相去大相悬远也。</p>
<p class="bodyContent">复净善居士书三</p>
<p class="bodyContent">手书备悉。古云：“大乱之后民易治。”当此乱极之时，若有德望之人提倡佛法，令其戒杀护生，吃素念佛，为彼说三世之因果，与六道之轮回，有仁心者，孰不佩服乎？儒教讲仁民而爱物，此话须从人生孩幼时做起，则其仁民也，方能究竟。若不在孩幼时做，则其仁民处，或致误民，其爱直是空谈。今为说其所以。小孩无知，见飞走等物必直杀，或取而顽耍杀。若大人无论何物，均不许杀，以杀则折己福寿，致天地鬼神都不保佑，幼小时养成此习惯，大了决不至以互相残杀为乐。</p>
<p class="bodyContent">十余年前有英人林某，住南京，来普陀见光。送光几本书，云是他著。他中国话尚不甚好，何能作很好文字乎？有一本专提倡卫生，专门以杀生为事。余书均送人，唯卫生之书，光撕碎付字篓。恐无知者持去，则害人害物，无有底极。周君盖深中西人之毒，而不知卫生利人之道。人为万物之灵，亦一种动物也。我与万物同生于天地之间，彼未要我之命，我何得要他的命？打蝇之家，蝇更多。杀蜈蚣之人，常被蜈蚣咬。彼欲卫生于现生，而现生亦未必得益。由此一生常怀杀心，将来生生世世常被人杀。但以未能亲见，尚乐以忘疲而杀。古书中有恶蚁者，蚁盈其尸；恶蝇者，蝇集其体。无法可设，徒叹奈何。光以此事即是大造杀劫之根本，若犹欲依己所见而为，窃恐有后悔不及时，为可怜可悯，无有可救援也。仁人君子，何得专以杀物为事？令一切无知者皆效法乎？十余年前，一皈依弟子有一小儿，买一拍蝇板，以为玩具，遂常拍之。一日蝇多极，极力拍之，忽全屋皆黑。大人遂开门窗，念佛忏悔，未久蝇悉去。从<a id="page553"></a>
 此焚其拍物，亦无蝇来矣。此系佛弟子佛慈加被，令断杀业者。若无信心之人，恐无此兆，其来生后世何可设想也？</p>
<p class="bodyContent">大悲米，单寄颇费事。今为寄大悲香灰二包，比米更好检拾，其利益亦与米同，而久不会坏。若遇医不能治之病，取二分灰，放大碗中，用开水冲之。搅搅，候灰质沉下，将清水倒于一器中。作十次服。每日服三、四次。好则不须再服。未好则再冲。其灰包，当供于佛龛下一边，或挂于高洁之处，不可亵渎。此系加持万多遍《大悲咒》之香灰。凡危险病，即不好，亦当见轻而死。冲过之灰质，加水浇树，或泼屋上。</p>
<p class="bodyContent">今用《物犹如此》、《饬终津梁》、《寿康宝鉴》、《息灾开示》、《了凡四训》，各二本，夹好。其填空之纸，不可弃。乃《礼观音求子疏》，及《求子三要》亦与一切青年人大有关系之文，无论老少，均不可不知。否则不知节欲而望生子，子尚未生，父已先死。或母因房事过多，而成痨瘵者不知凡几。屠友生颇聪明，今之聪明子弟，多犯手淫之病。令看《寿康宝鉴》及《了凡四训》，庶不至致成残疾，及短命而死之苦祸。昔圣王设官布告，今则父母、师友概不说及此事，亦大家恶业之所感也。更有愚人，儿子有病，即为娶妻，意欲病好，实则令其速死耳。可不哀哉？湖南一人两个儿子，都由此死。第三子有病，尚欲如此，一友呵之遂止。此盖前生诱人冶游而死之果报。一个死尚不悟，两个死了又不悟。若非友人呵，则绝门矣。愚人之心，何竟如此？非怨鬼使他，必不如是之愚也。祈慧察是幸。</p>
<p class="bodyContent">复净善居士书四</p>
<p class="bodyContent">汝说二问题，只一可谈，二乃胡说巴道，就在第一中完全破斥了，不必再说，此语只可口传，不可登报，以免某某人见之作祸，切要之至。汝<a id="page554"></a>
 妻不肯吃素念佛，试问汝欲常受□□人打骂污辱否？彼必不说常欲。无锡杀县长，关城三天，捱家搜检，令全家通走出去，彼搜检得好东西，都拿去，谁也不敢响。袁丽庭家中许多人念佛，日本兵不来。其家有几次搜检者，则好东西通被他拿去。苏州失守时，日兵奸淫妇女，惨不忍闻。一女弟子以母死灵柩在家，不忍逃，关门念佛。□兵打门，见他念佛，不污辱他。指其箱，令开翻翻，不拿一物而去。若不是念佛，六、七十岁的老人，尚污辱，况此三十余岁之少妇乎？城门上检察极严，最初就是兵搜，后才令女人搜检。女人也要通身揣摸。持珠念佛者，多不过为严察，亦有不察令去者。念佛乃乱世之救难救命妙法。□□人信佛，但是持珠之男女，必不过为虐待。当令一切人皆念佛。凡出外皆持珠念，即要拉夫，也会放过。芜湖一弟子吴沧洲，乃军官。民廿四年在绥远打仗，被日兵捉到，脱衣检察，见项挂念珠，随示敬不检。领见司令，司令乃彼在日本学堂之教员，曰：“你也来了。”吴云：“我来参观参观。”司令令放他去。若不是这挂念佛珠，则性命便死于兵手，还有司令领他见乎？此现在逢凶化吉之无上妙法也。汝妻不肯念，若或检察等事发现，则将何以处？此系人所作之祸。若宿世中怨家对头来，不念佛只好任他所为，有甚么法子可免？宋朝陈企杀过人，一日见其人来，知来索命，急念南无阿弥陀佛，怨鬼即站到不前来；愈念的很，怨鬼即去。陈企遂认真念佛，又活数十年往生西方。尚回来附其孙女身，说他往生事。家人谓汝在家，未画像，肯现像，当画以供养，便现西方之像。民十九年，苏州一后生，年廿四，名郭振声，在苏州景德路开合法纸店，陪其本家一老人来报国寺皈依。光与彼说，现在是一个患难世道，当常念佛及念观音圣号。彼廿四岁大胖子，那肯听受？次年腊月往上海，战事起，不能回苏，过年还打，不知何时才结束。火车路已断，坐小火轮绕嘉兴回苏。来去均有强盗抢，彼遂常念观音圣号，但默念不出声。夜间强盗来，彼在下舱。下舱有许多穷人，强盗上舱搜刮完，到下舱，穷人的钱通搜去。其人大胖子，穿<a id="page555"></a>
 的皮袍子，强盗并不问他。一船人通抢光，唯他一个不问。乃佛光加被，强盗不看见耳。湖南一女人生产，怨鬼附体，发狂大笑，咬自己手上肉几口还笑。其公婆看见，没办法，遂大声念南无观世音菩萨，其人遂若呆不笑，而儿子生矣。盖志诚念观音，怨鬼遂去。汝妻不知，现在不定何时就有天大的祸。倘晓得预先防祸的道理，打著令他勿念，他也要偷著默念，何用你劝？由其是糊涂无知识，故不知完全在祸患里住著，反以为安乐。至大祸临身，无法可免时，恐怕如一声霹雳，掩耳也来不及了。此之谓痴人可怜悯，而不能救之懵懂虫，冤枉做一辈子人，可不哀哉？可不哀哉？你将我字教他看，若不识字，替他讲说，或即可发心。否则任他向阿鼻地狱里，常享受阎罗大王的铁床、铜柱、剑树、刀山、镬汤、炉炭的上妙供养。其为乐也，乐无以加。试问他愿享受此好供养及愿受此乐否？彼若愿，也算是一个好汉子，恐怕他听也不愿听了。不听做这个好汉子，要做没用的念佛老太婆了。</p>
<p class="bodyContent">汝行医，切不可学今之头痛医头，脚痛医脚之庸医。无论男女，均令彼断房事，直至大复原后，尚须过月余，方可一行。否则纵令不死，也成残废无用之人。除闺女寡妇不可说，余俱为说，切勿以为碍口。求子者，须令断房事半年，以培足先天。待妇天癸净后，其夜天气清明，日吉无凶，一行即可受孕。从此永断房事，生子决定体格强健，心识聪敏，性情贤善。又令夫妇常念观音圣号，决定可得福德智慧、华国宜家之儿女。今之医生，只知医病，病之大忌就是房事，概不肯说。不知由此死了多少青年男女，此虽不是医生医死，然不为说病忌而死，亦不能不负误人性命之罪。若无论什么病，均令断房事，则是与人强健长寿安乐，其功德大矣。再劝人吃素念佛念观音，尚能令人了生脱死超凡入圣，则是艺也而进乎道矣！较彼只医病者，功德更大多多矣。女人临产念观音，决定不会难产。《一函遍复》中已说。女子从小当学慈善，不生气，后来好处说不能尽。若爱生气，后来苦处亦说不尽。若喂儿奶，生大气，其<a id="page556"></a>
 子必死，小气其子必病。此从古名医神医所未发明者。女人性情柔和，家道也会和。子孙相观而善，其利无穷。</p>
<p class="bodyContent">药方中治疟疾方，虽数年、十余年不愈者，亦一治即愈。去年一弟子为常州十四年之久疟治好，十四年不知经多少医生医过。《戒烟方》治肝气胃气疼，虽数十年者，亦一治即愈。光目不敢在雪白纸上写，故书于此。《疯狗咬方》多贵药，药店均以假药代。大钱买假药，反致误人性命。此方极便宜，但有地鳖虫。要病家为此虫念佛超度生西，则两得其益矣。光老矣，以后切勿来信，以无目力精神应酬也。</p>
<p class="bodyContent">复典蕴居士书</p>
<p class="bodyContent">昨接汝父书，言去年光寄彼书二包，汝看之甚欢喜，亦欲与汝妻同皈依。去年所寄之书过细看，不但修持净业，得知法则。即持身涉世，事亲教子，均有法则。</p>
<p class="bodyContent">现在杀劫弥漫，人民涂炭，究其根源，仍是自作自受。何以故？世人贪口腹，以水、陆、空行之物，杀而图悦口腹。杀业结久且大，则成杀劫。已过之业，只可志诚念南无阿弥陀佛，超度多生多劫所杀食之生命。从今戒杀吃素，以止杀业，且大卫生。汝父不知吃净素否？汝宜承顺父志吃素。即汝父尚未长素，当劝长素。既不吃肉，则一日少杀若干生，何乐如之？即儿女亦当令吃素，此是真爱。看毒乳杀儿之广告，知食肉之害，于现生卫生有大妨碍，何况来生后世，仍以身命相还乎？现在之时局，不知又作何变，当于念佛之外，兼念南无观世音菩萨，以为预防。果真志诚，定有感应。当以我话与一切人说，功德无量。去年所寄书名忘之，今为汝寄《童蒙须知》一本，此书前有教儿女发隐《人字发隐》。后有劝念观音文，毒乳杀儿之广告。此吾国从古神医名医，均未发明者，当与一切人说之。有财力，则广为印送，以期举世咸知。<a id="page557"></a>
</p>
<p class="bodyContent">今为汝夫妻各取法名。为汝取慧蕴。蕴者，心之所存也。心之所存者，皆与智慧相合，则是贤人善人也。汝妻法名慧存。存，即蕴也。念念与智慧合，则必能相夫教子，母仪闺阃，师范女流，何荣如之？光老矣，年已七十八，旦夕将死。人之将死，其言也善。愿汝夫妻依我所说，则是真佛弟子。以后勿再来信，以无目力精神答复故也。</p>
<p class="bodyContent">复李慧基居士书</p>
<p class="bodyContent">慧敏宿有慧根，故能一念即得相应。须知学佛之人，当尽己分。必须孝顺父母公婆，劝其吃素念佛，求生西方。至于兄弟姊妹、夫妻妯娌、儿女仆使，均宜以此相劝。能如是者，方为真佛弟子。法名乃是空名。如上所说，乃为实德。务须实行真为生死，发菩提心，以深信愿，念佛求生，及与敦伦尽分，闲邪存诚，诸恶莫作，众善奉行。自行如是，化他亦然，此即俗修真之一大规范也。祈与彼说之。光老矣，不得常来信，介绍人归依，以无目力精神应酬也。</p>
<p class="bodyContent">复邓慧周居士书</p>
<p class="bodyContent">现在人心叵测，事事均可作伪。光于皈依及说五戒，皆不登簿，无从查考。况年老神衰，随过随忘。金沙之二人，不知是否真假。双墩十人，一时受戒，此从来未曾有过。若是同在一次，则恐不实。若非十人同时受戒，难定其真假。人心难测，当从此非知底细之人，及无熟识介绍人者，概不为彼说戒。至于通知各林长，亦颇费神。当求韦驮菩萨示警于作伪者，俾改过迁善，究为妥贴。所要之书，已令为寄。光老矣，凡有皈依受戒者，皆令就当地师僧处受，以无目力精神应酬故也。<a id="page558"></a>
</p>
<p class="bodyContent">复某居士书</p>
<p class="bodyContent">人生世间，数十年光阴，瞬息即过。若或虚度，则欲再得此光阴，决无可得之时。人之成败，全在幼时。幼时若已空过，若至二十岁时，已经失其机会。汝父母俱以余为师。余于汝，颇存希望成一真正淳善之器，以慰汝父母爱汝之心。汝宜立大志向，学做好人。切不可随顺恶少，胡作非为。凡行一事，说一话，必须要于己于人有益。汝现在已成人娶妻矣，不一、二年即为人父矣。汝若无真正志向，则将来汝之儿女，便学汝之随顺庸流，无所成就矣。父母者，儿女之模范也。譬如铸器，模范不好，决不能令所铸之器好。人虽至愚，决无不愿儿女好者。不知儿女之好否，当在自己心行中求。况汝生于富贵，了未受过艰苦，须知汝之安乐，过上二十年，乃汝父之力之所加被耳。倘汝不立志，汝父在则犹可依靠，然已六十多矣，断不能照应汝一生。此时不立志，汝父若一去世，汝一事不能为，将有倾家破产，不免饥寒之忧。到此纵能知悔，已经来不及了。汝宜每日将《太上感应篇》，文昌《阴骘文》，《关帝觉世真经》，日读三五遍，至少须一遍。亦令汝妻日日读之，自可知为人之道理。既知为人之道理，则便可继汝父之家风。凡一切人皆钦仰汝，以为汝父素好善，故有此令郎。此其荣为何如也。光宗耀祖，成家立业，只在能立志学好而已。岂有甚么难行难做处。祈详审思之。</p>
<p class="bodyContent">民十八十一月十六日</p>
<p class="bodyContent">复王尊莲居士书</p>
<p class="bodyContent">接手书，知居士之学，是为己之学，非徒欲做一虚张声势之大通家而已。不胜欣慰。净土经典甚多，钞中多皆具录。如《观经善导疏》现南<a id="page559"></a>
 京观音庵新刻，颇比前杨仁山刻者的确多。《无量寿经疏》、《普贤行愿品疏抄撷》。此范古农所撷。《阿弥陀经》、《无量寿经》、《观无量寿佛经》、《普贤行愿品》，为净土四经。《往生论注》，此须请北京新刻者，一则错讹少，二则眉目清，此书好极。《弥陀疏钞》虽复广大精微，但以文繁义广，反令初机难以得益。而《弥陀要解》实为千古第一妙解，乃古今绝无而仅有者。切勿以等闲视之，则幸甚。大冥之书，尚有千余部，拟欲尽寄关中，以满彼法施之愿，了我报地恩之愚诚耳。学道之要，在于对治习气。每有学问愈深，习气愈盛者，此乃以学道作学艺耳。故其所学愈多，畔道愈甚。此吾国儒、释俱衰之本源也。居士果能不以时派是趋，则吾乡之大幸也。</p>
<p class="bodyContent">复郑子平居士书</p>
<p class="bodyContent">昨接十一月初一之信，不胜痛伤。现今各处皆有兵灾，筹赈甚难。光已将一弟子印《文钞》二千及法云寺大殿之款一千。共拨三千元。或有同志相助若干，亦未可料已祈上海大慈善家王一亭居士打听道路，若通即为汇寄于汝。又祈彼为设法，或多或少，当定有之。光亦不敢遍向人劝捐，以现今灾区到处皆是。而且种种善举，通皆求光。光若常为人劝，不但光不能做人，且人将光视为畏途，而不敢一见光面也。此三千元，已是剜肉补疮，竭尽无余之办法。嗣后无论如何，切勿再求光办。如再办，则只一空信了之。王一亭及真达和尚处，皆录汝之信稿，彼等当有所助。杨叔吉在南京开一医院，亦是惨淡经营。当与王幼农寄信去问，彼知叔吉住址。今人多不知因果，光绪二年，吾乡凡出头散赈之人家，无不灭绝及遭大祸者。以拿救命之钱粮，自己受用，坐视饥民饿死。纵令散施，皆作大弊，用遮面孔。此等人，天地间岂能容其生存乎？以故尽皆死亡灭<a id="page560"></a>
 绝也。闻上次陕西旱灾，在上海筹去一、二十万，彼当权者悉自发财，以开汽车路，用遮面孔。此种心行，比虎豹豺狼尚恶万倍。只知现利，不惧后祸，诚可怜悯。汝且莫作此负心事。若从中自取其利，则不但自己直下坠落恶道，且将累及令慈及先亡祖妣等皆坠恶道，汝之妻子兄弟皆当死亡坠落矣。历观古今放赈，凡有侵蚀，决无善报；凡能尽心尽力者，子孙决定发达。</p>
<p class="bodyContent">汝我不曾一面，因陕民之苦，光以万不能移用之钱，移之于赈。汝宜由此以培德，切莫因此而作弊。若一作弊，人虽不知，天地鬼神岂能瞒哄？以自己心一动，天地鬼神通通了知。欲天地鬼神不知，除非自己不生此心。倘一生心，或善或恶，无有不明若观火者。光爱护汝，故作此说。倘能实行，何幸如之？如或作弊，后悔无及。</p>
<p class="bodyContent">复朱石僧居士书一</p>
<p class="bodyContent">尹王氏素不吃素念佛，一闻净土法门，便能认真修持，而且改所有田庄为慈云莲社，俾有志修持女众，同得依止修持，实为难得。若非宿有善根，何能如此？诚所谓九品莲华也。然彼恐未熟闻净土法门，固宜令其生真信心，发切愿心，决定求于临命终时蒙佛接引，往生西方。切不可带外道炼丹运气之工夫，以求长生，并冀为大罗神仙等，则便可不虚此生，不虚此遇矣。</p>
<p class="bodyContent">今为彼取法名为慧导。谓以智慧导引同伦，同生西方。又须令念佛者，各各尽己之分，如父慈子孝，兄友弟恭，夫和妇顺，主仁仆忠，存好心，说好话，行好事，诸恶莫作，众善奉行。以此自行，复以此化他，则无知之人，不敢妄生讥毁。倘不能尽己之分，纵有修持，亦难与佛相应。而且招彼无知者，妄谓佛法无益于伦常世道也。历观古来大忠大孝，深<a id="page561"></a>
 仁厚德者，多皆由学佛得力而来。是以《观经》三种净业正因，第一即是孝养父母，奉事师长，师长即有德之人慈心不杀，修十善业。能孝能弟能慈，能令身三，身三业，杀、盗、淫口四，口四业，妄言、绮语、两舌、恶口意三，意三业，贪、瞋、痴通皆是善。如是之人，乃为国家社会之宝，令彼见者、闻者相观而善。所谓以言教者讼，以身教者从，世间事事皆须以身为本。况且现在邪说异见，无奇不有。吾人学佛，若不认真从伦常居心动念处讲究，则自己工夫亦难得益，他人见闻，或生闲议。是以须要从伦常上讲究，从起心动念处体察，则本立而道生。世人见闻，不知不觉相随而学，譬如风行草偃，水到渠成矣。其余所宜与之说者，备在马俊卿函中，均当与彼说之。</p>
<p class="bodyContent">然介绍人皈依，实为最好之事。若心无正信者，切勿滥为介绍。恐彼后来退堕造业，反为不美。人心不同有如是。凡遇有宿根者，因宜引导；无善心者，不可妄引，以免反为法门辱也。</p>
<p class="bodyContent">复朱石僧居士书二</p>
<p class="bodyContent">凡皈依佛法之人，无论男女，必须敦伦尽分，闲邪存诚，诸恶莫作，众善奉行，戒杀护生，爱惜物命，信愿念佛，求生西方。切不可用外道炼丹运气之工夫，以求长生，及生天为大罗神仙等。决定发愿，求临命终时，蒙佛接引，往生西方。若信愿真切，人人皆可往生。若得往生，则超凡入圣，了生脱死矣。然欲往生，必须恪尽己分，如父慈子孝，兄友弟恭，夫和妇顺，主仁仆忠，按自己之职分，尽自己之义务。又当以此法门，劝其家庭父母、兄弟、姊妹、妻子，并及朋友、亲戚、乡党、邻里。俾一切人皆知此法，皆修此法，则劝人之功，自己所得利益，更为深大矣。</p>
<p class="bodyContent">女人家以相夫教子为天职。相，助也。助成夫德，善教儿女，令其皆<a id="page562"></a>
 为贤人善人，此女人家之职分也。今之女人，每每骄惯儿女，不以做人之道理，及因果报应相诲，故儿女多难成器。所以瞎捣乱之大聪明人，与胡作非为之匪类，遍满世间，弄得国不成国，民不成民。其根本皆由其父母不知尽父母教训儿女之职分所致，故使乱无已时。若人人善教儿女，世道自然太平矣。余看《嘉言录》等，此为必备书。</p>
<p class="bodyContent">又念佛功德，能消一切恶业。凡遇刀兵、水火、瘟疫、虫蝗、旱潦等灾，若能至诚念佛念观世音菩萨，必能逢凶化吉。女人临产生不下，肯至诚念观世音菩萨，决定即刻安然而生。平常肯念，更为有大利益。切不可谓裸露不净，念之恐得罪。须知菩萨以救苦为心，此时乃性命相关，出于无奈，非能恭敬洁净，而不肯致其恭敬洁净之事也。不但产妇要出声朗念，在旁照应者也帮他念。纵难产将要死，均可即时安然而生。此话当与一切人说之，即是预救人之患难，及预救人之性命，功德甚大。</p>
<p class="bodyContent">复费范九居士书</p>
<p class="bodyContent">手书备悉。序文凑起八百零六字，而语句拙朴，大通家不无訾议。如可用，祈请善书者恭楷写之。圈点亦宜照用，以免文字浅者，念不成句。句既不明，义何能了？以故无论何种文字，均须点句。光一向与人书，即大通家也为点句，以不愿人稍于我之芜语用心也。序中通未抬头，通抬则太繁，不抬亦可。若欲抬，当于名家所画之观世音圣像一抬即已。</p>
<p class="bodyContent">民廿七，九月初四</p>
<p class="bodyContent">复陈薪儒居士书</p>
<p class="bodyContent">手书备悉。四十八愿中，十念称名，即得往生，唯除五逆，诽谤正<a id="page563"></a>
 法，此约平时说。以五逆罪大，谤法不信，此种罪障，岂悠悠泛泛之修持所能灭乎？《观经》五逆十恶，将欲命终，地狱相现，有善知识此不论僧俗男女，但能教彼念佛者，即名善知识。教以念佛，或止十声，或不及十声，直下命终，亦得仗佛慈力，带业往生。此之十念，比平常之十念，其猛切有天渊相殊之势，故得往生也。以地狱极苦所逼，其一闻佛名，乃以全副精神为之称念，除此念外，绝无他念，虽非亲证一心不乱，然其心毕竟了无异念。当此之时，绝无有三心二意，疑信相参之心相，故不言及谤法。即平素谤法之人，亦必如堕水火以求救援，何暇生疑起谤耶？《往生论》谓谤法者，决定不生。以既谤正法，自无正信，何能往生？此极劝人生正信耳。若先曾谤法，后知改悔则得往生。譬如病愈，即是好人。归降，即是顺民也。若谓谤法之人，后纵改悔，亦不得往生，便完全失却修持准绳。与儒教尚不合，况佛以一切众生同具佛性，皆当成佛乎？《书》云：“惟圣罔念作狂，惟狂克念作圣。”是知儒、佛皆以改过迁善，以期希圣希贤，断惑证真为事也。世人不善会其意，徒执其文，自生障碍。可不哀哉！</p>
<p class="bodyContent">光一介庸僧，了无长处。见之何益，不见何损。若欲见者，又有何难。大约七月半后必到太平寺，有二、三月之耽搁。待其印书事了，即灭踪长隐，永与一切人不相往还矣。汝欲归依，今为取一法名，名为慧新。谓本有智慧，原是自己故物，但由惑业障蔽，不得受用。今以念佛之力，消除惑业，令其复得彰显。虽是旧物，不异新得，故名慧新。又祈以此念佛法门，化度一切。俾彼咸皆自新其德，则幸甚。其修持之要，在敦伦尽分，闲邪存诚，诸恶莫作，众善奉行。余详《文钞》、《嘉言录》，祈检阅之，此不备书。<a id="page564"></a>
</p>
<p class="bodyContent">复康寄遥居士书一</p>
<p class="bodyContent">接手书，知安抵沪寓，一切如常，欣慰之至。世局不靖，且勿启行。须待太平，方可动身。倘一不慎，悔将何及？固勿以日月定，宜相时而动耳。</p>
<p class="bodyContent">今之世道，乃患难世道。虽曰念佛能灭宿业，然须生大惭愧，生大怖畏。转众生之损人利己心，行菩萨之普利众生行，则若宿业若现业，皆被此大菩提心中之佛号光明，为之消灭净尽也。若前生及昔日曾作大业，今虽止恶，未能力修众善，及但泛泛然念佛，则功过不相敌，固难免或罹恶报耳。非念佛之功虚弃也，以未发菩提心，特以恶业广大，不能相掩耳。倘能发大菩提心，则如杲日当空，霜露立消。世人多有作恶半生，后乃改悔，因未能全无恶报，遂谓佛法不灵，修持无益。居士既不以光为外人，光固不得不与居士略陈所以，以期出迷途而登觉岸耳。</p>
<p class="bodyContent">念佛法门，以信、愿、行三法为宗，以菩提心为根本。以是心作佛，是心是佛，为因该果海，果彻因源之实义。以都摄六根，净念相继，为下手最切要之工夫。由是而行，再能以四弘誓愿常不离心，则心与佛合，心与道合，现生即入圣流，临终直登上品，庶可不负此生矣。志常须常与彼讲说，令其狭劣女习化作菩提正智，则功德大矣。修净业人，必须普劝世人同修净业。刑于寡妻，至于兄弟，以御于家邦，固与王化无二也。</p>
<p class="bodyContent">复康寄遥居士书二</p>
<p class="bodyContent">接手书，备悉。秦地苦寒，净业居，只好作素饭铺，稍考究点。若照南方功德林之办法，则必至亏本。此中既名净业居，当将净业功德利益，修持法则，请善书者用时行正楷体书之，悬于各壁，以作观感兴起。此不可办以讲演，恐来人多，无地步可容，可勿依行。行则反成障碍，于<a id="page565"></a>
 生意亦有碍。寂园莲社，必须清净香洁，主人必须恭敬至诚，不可傲慢于人，亦不可有德色于人之气象。凡来者，悉温恭谦逊以待之。按现各处佛会之规模稍大者，每犯傲慢于人恶习，读此应痛戒，固宜不分贵贱，普令同沾些法味，植些善根也。至于未念佛，及念佛毕，概不得谈家常。有可谈叙之要义，则谈之，否则各归原所。年纪太轻者，只可在自己家里念。若常来，路近尚可，路远或恐有意外之处，不可不慎。此不过为地方作一提倡而已，仍须以专意在家念佛为事。</p>
<p class="bodyContent">汝既提倡莲社，家中大小，当悉断除荤酒。倘仍照时人一样，则便失于提倡之体格矣。《净业居简章》，文理俱好，而荤字讹作晕音运字，实为失格。祈令改正。荤，正指葱、韭、薤、蒜之物，故从草。《梵网经》明五辛：大蒜葱即韭、慈葱即葱、兰葱即小蒜，薤即是此。荤物，此方只有四种。西域加兴渠，故名五辛；亦名五荤。有外道以芫荽为荤者，又有以红萝葡为荤者，皆属妄作。此五荤，本是菜类，以其臭秽，故不许食。食之诵经念佛，皆无大利益。况肉乃众生身分，活活杀死，以图口头滋味。世人习惯，不以为怪。想一想真无理之极，可畏哉！光之回期，不能预定，何须要人接？只一空人，接反成障。千万勿来，来则不回去矣。</p>
<p class="bodyContent">复康寄遥居士书三</p>
<p class="bodyContent">接手书并经、塔铭等，不胜欣慰。自述一篇，颇诚恳发露。但所说者，务必见之于行，方为实义。否则便是妄语，自瞒瞒人矣。令慈之塔，不知作何仪式？按佛制，轮王方修塔，无级。出家证初、二、三、四果，各以所证之果，分级多少。若是凡夫，不应修塔。近世僧各修塔，但作表式，不起层级，尚有可原。在家绝未闻修塔者。杨仁山诸弟子为其修塔，其仪式几同佛塔，不足为法。但彼有流通弘扬佛法之益，故诸弟子尊之<a id="page566"></a>
 过甚耳。令慈虽一生清修，临终正念往生，其所证未可知。在此方决不能以圣人冒拟之，拟则谓之以凡滥圣。若往生后所证，不能引于此方生前。故在此生彼，各按各处分位，方为不违佛制。然已修好，只可任之以传。但不得以此为是，令凡有心者皆袭而效之，此光之不容不说明也。</p>
<p class="bodyContent">《八大人觉经》，写得甚好，令人看之生欢喜心。九月二十六，光下山，月尽到上海，意谓汝与家眷通回家去，以故绝未过问。至腊月初五，李级仁来，方知未曾全回。光回陕事，实为不易。以陕地撩乱，又兼寒冷，若将衣物通丢了，到秦则置不起。若带上，则东西累堆，实属两难。以故光绝无回秦之心。况现在普陀修山志，虽非光自主，然光固不能置之度外。又《大士本迹》一门，光托江西友人已修有八、九个月，此事万万不能假手于人。须彼修好，光阅过，然后或合于山志中，或别行，皆须光自料理耳。汝既知一切众生，皆是过去父母，未来诸佛，家中悉是本支眷属，固当永断荤腥，方为实行。世之儒者被习所锢，视吃肉为理之所宜，绝不念及彼被杀时之痛苦，况论过去与未来乎？哀哉！此身不向今生度，更向何生度此身？改“度”为“修”，颇不合宜。</p>
<p class="bodyContent">现在天开泰运，人庆丰年，缅想献岁以来，诸缘如意，起居纳福。志常与儿女辈通皆吉祥安乐，不胜欣慰。书此顺候禅安，兼贺新禧，并候阖潭均安。若无要事，不必来山。光恐三、四月去杭州，顺便可一会耳。</p>
<p class="bodyContent">复康寄遥居士书四</p>
<p class="bodyContent">游艺一事，损多益少。永免此科，为最得体。前日安徽寄来《教育季报》，亦有此议。今寄来此书颇好。吾国人只知学外国法，不计利害，往往只得其弊。法岂可以己意立乎？必准之往圣及与人情，两不相违，方可无弊。近来人做大事者，多少年率以立异、学外为是。观尧、舜、周、孔<a id="page567"></a>
 皆不足法。未得志则是狂妄梗化之民，已得志则成误国害民之士。故致天灾人祸相继而兴，国运危岌，民不聊生也。所贵学佛者，要对治习气，改过迁善。若无事尽管学佛，有事时便置学佛于度外，则便成空名，毫无实益矣。</p>
<p class="bodyContent">大冥四月间来信，言欲夏间奉母南游，光力止之。彼云秋初当至上海，究未曾来。因果报应，儒家经、史中多极。惜儒者不以生死为念，故见如未见。魏梅荪避难上海，念民生之苦，由于将吏，因录《迪吉录》三十六条，将吏不好杀、好杀之果报，急欲刊行以告光。光谓现祸已成，无从救药，欲消来祸，宜广编辑二十二史中因果报应事，以遍布全国，则其利大矣。因将《二十二史感应录》寄彼，彼遂依光所说，极力搜辑，光令多倩书手，至少以一年为限。此录一成，刊印数万部，或可为未来作太平之基。《文钞》当令先寄汝与王尊莲各数十包，当随缘分送，以为大冥法施。</p>
<p class="bodyContent">往生咒句，龙舒依藏作句。前人谓藏本离破，其句固不可依，当照流通本念为是耳。阿弥陀佛，不可作信底用。前三年范古农以弘一师篆文钩印，光知之，力言其亵渎，古农因兹停印。宜将最警策人之言句印之，则有益无过矣。若印佛号在上乱写，于理不当。六年，应德闳与光书，笺上集晋帖字，至弥勒二字，便画一弥勒，光立斥其非。今人好异，若不知检点，将滥无范围矣。尤惜阴之子化一，极信心，有行持，而以阿弥陀佛画作种种形式。惜阴已估价，将刊板。化三来山见光，光极斥其过，遂止。祈为详察。</p>
<p class="bodyContent">复康寄遥居士书五</p>
<p class="bodyContent">接手书，备悉。杨叔吉来，知秦民之苦，将与地狱相去不远。当此劫<a id="page568"></a>
 浊乱时，固宜提倡因果报应及与净土法门，方有实益。彼好高务胜者，恐一提倡，便隳其声价。以故宁可令人不会，决不肯屈我门风。试问彼于调养身命之外物，能固执一法，不求变通否乎？夏葛而冬裘，渴饮而饥食。彼于一日之中，尚必取其合宜。其于弘法，则其智反不如养身之得计，谓其真欲利人可乎？《文钞》送于有信心、通文理者，即已。何必列一表以寄来，岂非无事生事？郑子平有信心，何不拜现在弘法之大法师，而欲以光为师，亦其见地有未到处。光近来冗事多端，直是力不能支，当以少来信为是。彼果相信，但依《文钞》行持即已，又何须专函请教。岂所说者，出于《文钞》之外乎？彼肯皈依高人，则莫大之幸。如其固执不回，祈代为彼取一名即已。不必来信，令彼此俱劳也。</p>
<p class="bodyContent">复徐平轩居士书</p>
<p class="bodyContent">接手书，知令慈握珠一事的确，实为不可思议。其所以须询问者，以今人多伪，皆是凭空妄造。光唯愿以实传实，不愿说得好听，以致以凡滥圣也。三日入殓，方沐浴换衣，极是。以一向皆以二、三句钟为说者，以不洞事者不肯等待至久也。果如是，理宜改作三日，方举哀沐浴更衣。四十九日方举哀，于理则无碍，于事则似乎太疏阔矣，不足为训。三日举哀，实为至当之极。</p>
<p class="bodyContent">江浙大战四十余日，百姓流离载道，惨不忍闻。战地之人民家舍，生口器具，一无所有。即令逃之外方，得以不死，亦不能成立家室。每一思及，为之痛心。上海倡办善后，以故无从提及他处赈事。前纽元伯谓江西水淹三十余县，以捐册寄光，冀光劝募。光只好自捐百元，以尽我心。贵会亦助百元，以光本无蓄积，此尚是支用《大士颂》之助印资耳。所愿各带兵之长官，知同室操戈，为自戕手足及与身命，从兹放下争竞之<a id="page569"></a>
 毒心，发起共和之慈念，则国家幸甚！人民幸甚！否则鹬蚌相持，渔人得利，欲不同充彼腹，其可得乎？哀哉！祈正课外，加念观世音，以为预防之备。</p>
<p class="bodyContent">复唐大圆居士书一</p>
<p class="bodyContent">接手书，知大愿无量，而复能随缘，颇为得时际之宜。今此国困民穷，凡欲建立法化，先须张罗建筑，则吃力不小。俾彼小人效之以取利，富家畏之以远避。若遇一切人，但教以各尽伦常，诸恶莫作，众善奉行，戒杀放生，吃素念佛，则泯而无迹。彼此不妨职业，不耗钱财，似乎人之受化易，而己之担负轻，而佛法之流行，又易普遍也。汝发露地学校，露地莲社之愿，固为省事，然又不如随地随缘之为方便易行也。上而清庙明堂，下而水边林下，得其可语之人，即以此事相劝。文潞公发十万人念佛求生西方之愿，以结莲社，吾谓一人以至无量人俱当以令生西方，何定限以十万也。</p>
<p class="bodyContent">复唐大圆居士书二</p>
<p class="bodyContent">前接手书，谓欲归湘，未知归期定在何时？现今世道人心陷溺已极。而邮传之便，一日千里。每有无赖小人，若或有人与彼有隙，便妄造谣言，遍发传单，及登报纸，只欲坏人名誉，不顾自己折福折寿，及将来堕落三途，受诸极苦，为可怜愍耳。彼等既快所欲，其受此传单阅此报纸之正人君子，固可备烛其肝肺；而流俗之人，则成一人传虚，万人传实。不但世间正人之可为极庸劣人。即古之出格圣贤亦可为极庸劣人。所以有《法华》、《楞严》、《起信》等，为伪造之说。若不究是非，唯以<a id="page570"></a>
 所闻者为是，则三教圣贤经典皆当付之丙丁矣。光生而愚拙，概不预社会诸事，而以不附和，故妄受彼等诬谤，加以第一魔王之嘉号，而谛闲为第二，范古农为第三，以马一浮为破坏佛法之罪魁。其传单有三数千言，想亦早已见过矣。光一无门庭，二无眷属，三不作一事，纵诬语翻天，固无所得失，而亦藉此消罪业而增善根。不但无所破坏，且令受其资益。若谛闲古农，当道弘法。不知道理之人，一见此种言论，谓为真实，便可退其信心，增诸口业，实为可悯之至。是以凡观传单报纸，不可一观即以为是，而遽即笔之于书，以致展转传扬，有损自他也。</p>
<p class="bodyContent">复唐大圆居士书三</p>
<p class="bodyContent">前日至一友人处，见《海潮音》五年第四期，汝与大休之书，不禁令人惊叹不已。此小人挟雠诬谤之语，而世情浇薄，好暴人恶，遂成一犬吠空，万犬吠声。不意汝亦不察，相为唱和，竟录于《海潮音》中。得不令具眼正人，谓汝之知见，不异流俗，不究是非，但据传闻以为定据乎？此既如是，则光与谛公、古农，与一浮之诬语，亦当以是为据。上而谓《法华》、《楞严》、《起信》之为伪者，亦当以是为据？否则，韩退之所谓为史者，述人善恶失实，不有人祸，必有天殃。汝发大菩提心，欲度尽众生，而谬传此诬人之语于《海潮音》，得毋污《海潮音》，伤汝之菩提心乎？以汝谬以光为师，故不禁戒勖。若谓不然，请即绝交。</p>
<p class="bodyContent">复秦铭光居士书</p>
<p class="bodyContent">净土法门，为佛法中最平常最高深之法门。若非宿具慧根，实难深生正信。勿道儒者不易生信，即通宗通教之知识，亦每每以宗教之义论<a id="page571"></a>
 判之，致于此令博地凡夫未断烦惑，即于现生了生脱死、超凡入圣之不思议法，不但不肯自修，而且不肯教人者，以不知此法乃佛法中之特别法门。彼以宗教之义为准，故致有此过咎也。使彼最初即知此义，则其利大矣。聪明人多以明理悟心为志事，而不知念佛乃明理悟心之捷径。念念若能相应，自可明理悟心。即未做到，而仗佛慈力，往生西方，较彼明理悟心，未断烦惑，仍复轮回生死，了无出期者，已天地不足以喻其否泰。况既往生矣，亲炙弥陀圣众，当即亲证无生法忍，岂止明理悟心而已哉？净土法门，唯上上根人与愚夫愚妇能得实益。而通宗通教之聪明人，多以志大言大，不肯仗佛慈力，而以仗己道力为志事，甘让愚夫愚妇早预圣流也。贵邑或有此种见解之人，故为稍说其所以耳。</p>
<p class="bodyContent">既欲皈依，今为取法名为契光。梵语阿弥陀，此云无量寿，亦云无量光。果能一心念佛，即是以果地觉为因地心。若能心心相应，则因该果海，果彻因源。极平常，极玄妙，若能信受，可谓超格大丈夫。光以宿业，生即病目，幸犹见天七十多年。今则目极衰昏，拒绝一切笔墨应酬。恐汝或为他宗倡导所摇夺，故特略说特别、通途二义，庶不至弄巧成拙，求升反堕耳。当常看《净土五经》，则知净土法门，为十方三世一切诸佛上成佛道、下化众生之总持法门。其有所未喻者，当常看《净土十要》，则群疑冰释，一心月朗矣。《文钞》语虽拙朴，于禅净之所以然，与日用伦常之互相益，稍有发明，亦可以作自利利他之一助。</p>
<p class="bodyContent">复袁德常居士书一</p>
<p class="bodyContent">欲表彰舍利灵瑞，当函致宁波鄞县阿育王寺方丈和尚，求赐《育王山志》一部，阅之则有头绪矣。光于光绪二十一年春，往育王拜舍利近三月，从去至后，日常随看者即附之看。其色若天台菩提拿红了的色，数<a id="page572"></a>
 十日不改。但其大小上下，随看随变。忽小忽大，其大若绿豆，小则或减三分之一之量。至光绪三十一年，因事往育王，又一睹。其大若黑豆，其色若黑豆上起白霉，紧靠钟底不动。光以黑色又加白霉，意谓或是年必死，然亦无吉无凶。此种皆普通人常见之相，并无甚感应奇特之事。录而刊之，亦无所益。切不可妄造谣言，以无感应为有感应，则罪过不浅矣。</p>
<p class="bodyContent">复袁德常居士书二</p>
<p class="bodyContent">前日接汝书，问三尊佛作何分别。释迦佛作降魔印，即左手放怀中，手背在下，手面向上，右手搭膝上，手背向上。药师佛作大三昧印，即右手掌，放左手掌上，放怀中。弥陀佛作弥陀印，即左手掌，放右手掌上，放怀中。</p>
<p class="bodyContent">今汇五十元，祈再买两张六尺单宣，另画观音势至二像，作结跏趺坐在莲花上，双跏趺白毫作○相。光本欲自出钱，汝发心募结，今另画之，则亦满光愿。所余二元，作买纸及送像川资。祈慧察。</p>
<p class="bodyContent">复袁德常居士书三</p>
<p class="bodyContent">杨荫鸿发心护国挽劫，只教人戒杀吃素，不提念佛菩萨一句，可知于佛法，尚未具足正信。倘真知佛力法力不可思议，当此大劫临头，欲唯以戒杀吃素之愿消之，其所见如察秋毫之末，而不见泰山也。决无此理。通告社员书“菩萨示现”四字，万万不可用。用之则罪过无量。且令具眼者，谓印光与汝均属狂妄之徒，敢以博地凡夫妄称菩萨，此尚无引人造罪之咎，亦可与尔我消其罪业。无知之人见之，则引以为例，而一切僧俗通以菩萨示现为称，此种大罪过，由尔我而始，则其流弊何所底<a id="page573"></a>
 止？宜以墨涂此四字，旁书“洞鉴时机”，庶于事于理，于自于他，均无妨碍矣。祈慧察。</p>
<p class="bodyContent">以后凡有提及光之文字，只直叙其事，不得妄戴高帽子。在汝意以为荣，不知既不是自己之帽子，妄为戴上，人便指为假冒，为瞎充，其辱大矣。民九年常州庄蕴宽到普陀法雨寺，作一首诗，光往彼房与光。光视之，笑笑，放在他桌子上，不拿去。何以故？以帽子太高，万不敢戴故。然世之好名者，尚求人为己做高帽子。光与彼心相不同，彼以为荣，光以为辱。祈以此语备告同门，至嘱至嘱。</p>
<p class="bodyContent">复袁德常居士书四</p>
<p class="bodyContent">妙师昨交六元香敬，言汝寄。五人求皈依，法名另纸书之。祈为彼说，皈依佛法，不可又皈依邪魔外道。当各尽各人职分，要孝顺父母公婆，要助夫成德，要教训儿女，令其为贤人善人。要吃素，要念佛求生西方，不可求生天、生富贵家。不可念《血盆经》，破血湖，还受生，寄库，此是伪造的，不可学外道炼丹运气。若仍照无知之人如是行，则西方便不能生。以一心要做富鬼，或要成仙生天，何能得往生西方之大利益乎？祈与彼等说之，则利益大矣。</p>
<p class="bodyContent">《童蒙须知》未阅过，或恐如小儿语。《小学韵语》内中均有辟佛之语，故不敢作序。但作家庭教育，为天下太平之根本发隐，或亦有助于童蒙须知之义意也。</p>
<p class="bodyContent">祈细心排校，圈点亦照排。前寄书包内，所书《人字发隐》，后录莲池大师佛前对联，妙无以加，何得又祈作乎？书此：“主极乐，六八大愿之慈尊，绝限量寿命光明，不离当处；过娑婆万兆佛邦之净土，妙庄严楼台池沼，原是吾乡。”恐书遗失，故为补书于此。<a id="page574"></a>
</p>
<p class="bodyContent">复张仁本居士书</p>
<p class="bodyContent">手书并《生西记》，悉知。如此，决定可以往生。然人于临终，所最要紧者，全家眷属预为助念。若家道丰足，又当请僧俗莲友助念。念至气断后，仍不一动，照常念至历三小时后，方可料理揩身换衣等事。如此助念，决定可以往生。不可常以手探其暖凉，若神识未尽去，一经手触，或致发生瞋念，则误事不小。光说此者，以冀汝母临终时不致有所遗误也。</p>
<p class="bodyContent">死后迁化最好。唯所买之缸上，俱有弥勒菩萨像，实为亵渎。宜买莲华缸，勿买弥勒佛像缸。又当以此对一切信佛人说。汝父既得往生，当劝汝母亦持长斋。汝与妻子纵不能长斋，亦当少吃。须知多年来兵连祸结，皆是大家杀生食肉所感。家中永禁杀生，自然一切吉祥。丧中凡祭神待客，皆不用荤酒。</p>
<p class="bodyContent">今为汝寄《丧祭须知》一本，《童蒙须知》一本，《观音慈林集》一本，祈过细看。以后一举一动，自可蒙佛菩萨加被，逢凶化吉，遇难成祥矣。光老矣，目力精神均不给，只此来往之信，皆双用手眼二镜而看而写。以后切勿来信，亦勿介绍人皈依，以目力不能应酬也。</p>
<p class="bodyContent">民廿七，七月初八</p>
<p class="bodyContent">复王雨雪 夕居士书</p>
<p class="bodyContent">佛法法门无量，无一不以戒为基址，净土为归宿者。汝二人既欲皈依三宝，当须认真持佛净戒。在家人以五戒为根本。五戒前之杀、盗、淫、妄四条，乃性戒，无论受戒不受戒，皆不可犯。但未受戒者犯之，则按事论罪过。受戒者犯之，则于事上论罪之外，又有犯戒一层罪过。酒戒乃名遮戒，以佛遮止，不许人喝。未受戒者喝，无罪过。若喝而妄为，<a id="page575"></a>
 则在所为之事上论罪。故虽未受戒，亦不宜喝。若受戒者喝，则止得犯戒之罪耳。然既发心皈依三宝，固当五戒全持。佛大慈悲，虽有一、二、三、四随人意受之例，然此系有势不能持之事，不可以此自宽。言事不能持者，如屠儿不能持杀戒，酒保不能持酒戒等。</p>
<p class="bodyContent">皈依佛法修持净业之人，必须敦伦尽分，闲邪存诚，诸恶莫作，众善奉行，信愿念佛，求生西方。以此自行，复以化他。俾内而父母、兄弟、夫妻、儿女、姊妹、妯娌、男女仆使、外而乡党、邻里、亲戚、朋友，以及一切相识有缘之人，皆以此为劝。凡欲劝人，必须自己实行其事，则人自依从。世出世间事，无不以身为本者。所谓以言教者讼，以身教者从。</p>
<p class="bodyContent">又须知念佛一法，乃佛一代所说一切诸法中之特别法门，其道理超出一切禅、教、律、密之上。一切法门欲了生死，必须断尽烦惑，方有了生死分。若烦恼惑业未断，任凭你见地高，工夫深，智慧大，皆不济事。此各法门，皆仗自力，故难。净土法门，全仗佛力，故易。若有真信切愿、志诚念佛者，临终蒙佛接引，往生西方。既生西方，则烦恼不期断而自断。以西方所有境界，皆令人增长功德智慧，了无令人起贪瞋痴者。故龙树菩萨称为易行道，马鸣菩萨称为最胜方便。然此不但普度凡夫，实则普度一切凡圣。</p>
<p class="bodyContent">今为汝等寄各经书，阅之自知。光老矣，目力甚衰，不能详为开示，此诸书则为普遍开示。以汝之二十元作书价邮费，除自存外，送通文理、有信心、能恭敬者。若漫无恭敬之人，切莫与彼。免得彼亵渎造罪，反为有损无益也。机械厂，以制造杀具，如能谢事，或改制别种用器，则为上策。今为汝二人各取法名。雨夕法名智泽，雪夕法名智净。以净土法门，普泽一切，普净一切，庶不负此生此遇也。近来念佛之人，多多不识净土法门之宗旨，以故不是夹杂禅宗，便是崇尚密宗。舒次范处，祈为说之，不另。</p>
<p class="bodyContent">六月廿六<a id="page576"></a>
</p>
<p class="bodyContent">致张增纯律师书</p>
<p class="bodyContent">日前王宗一持阁下与彼三兄弟书，知于净土早有修持。后遂废弛，今重复发心，足见宿有善根。至于兢惕所业，谓易造罪。若约世俗知见，则诚然诚然。若不注重于钱，唯抱伸冤解纷，互相劝导之心，只知以理定论，不看孔方兄面，则其积功累德，当比他业为易耳。然而财能迷人，一见孔方兄，不惜丧祖德，折己福，灭子孙，并死后堕落恶道者，万有十千。是不可以不时时防孔方兄之诱惑也。</p>
<p class="bodyContent">汝既发心皈依，今为汝取法名为慧纯。果能纯依佛慧，则孔方兄其奈我何？以伸冤解纷之功德，作念佛往生之助行，则如乘大船行于大海，大张风帆，又遇顺风，千里之程，一朝即至，何幸如之。至于汝言，前念佛七七日，稍有所证，此即退道心之根本。乃稍有相应及感应，何可认之为证乎？得少为足，随即懈废，初心人每每如是。以后当纯一其心，愈有感应，愈觉歉绌，则可免此病矣。</p>
<p class="bodyContent">光老矣，不能详为开示，今为寄《净土十要》一部。此书为净土法门之最切要者，当息心读诵，则法门之所以，修持之法则，举凡自利利他，自行化他之道，均可悉知矣。《净土圣贤录》一部，《佛学救劫编》一部，《嘉言录》一本，欲知此大意，《嘉言录》最易探讨。有此诸书，净宗大意炳然昭著。外附《达生编》、《寿康宝鉴》，以防子子孙孙之生育与保身立品也。《一函遍复》为一切人当务之急，依之而行，无往不吉也。光老矣，此后永不许来信，亦不许介绍人皈依。以精神目力工夫均不给，已于去冬乃拒一切。凡来信均以此语拒其再来，以免过烦不支，或致丧明殒命也。</p>
<p class="bodyContent">正月十九日<a id="page577"></a>
</p>
<p class="bodyContent">复薛英慧刘一鹤 二居士书</p>
<p class="bodyContent">手书备悉。光乃无知无识之粥饭僧，唯安己愚劣之分，只知修持净业，以期仗佛慈力，带业往生。二位若不欲做大通家，则尚不至因光之庸劣而致误所期。若欲做大通家，则完全适得其反。虽然，大通家谈何容易！即令做到，若不依信愿念佛，求生西方，诚恐尘沙劫又尘沙劫，仍在六道轮回中矣。良以仗自力了生死，与仗佛力了生死，有日劫相悬之象。知好歹者，切不可效已了生死，行菩萨道者之志愿，必须要决定现生即生西方。待往生后，然后效之，则为有益。未往生即效之，如坯器未烧，一经生死之雨，便成泥土。世每有好说大话者，以佛菩萨之身分自任，但成自误误人耳。愿二位深思之。</p>
<p class="bodyContent">然学佛之人，必须各尽己分。所言分者，如父慈，子孝，兄友，弟恭，夫和，妇顺，主仁，仆忠等。人若各尽其分，则天下自当太平。而其中关系最重者，唯父母之职分为然。使世之为父母者，各各善教其子女？则瞎捣乱与顽劣不法之徒，皆成贤人善人，何至有互相侵陵劫夺戕杀之事？天下不治，匹夫有责，即指家庭教育，俾儿女皆为良善而言。此上所说，虽属普通之话，然推类而明，固已包括净尽矣。二位身任军官，更当严以律己，为士卒之模范。所谓以言教者讼，以身教者从也。世间无一事，不以身为本者。至于对士卒，当以真诚待之，谆谆告诫，俾彼等各各守除暴安良，保绥百姓之志。视人犹己，视己同人，毋相欺陵侵夺。视人之妇女，若己之姊妹，不敢起非分之妄念。必期于不负卫国保民之职，则其军可不谓之道德军、仁义军乎？以道德仁义军制敌，则所向无敌，必能得胜。故孔子曰：我战则克者，此之谓也。近世年有战事，稍有心存仁慈忠信，并念经念佛者，多皆在枪林弹雨中，绝不受伤，此其效也。</p>
<p class="bodyContent">二位既欲皈依，今且随顺来意，为取法名。如后知其无知无识，不<a id="page578"></a>
 足为师，另拜高人，实所欣愿。薛英慧，法名宗慧。宗者，主也。谓一举一动，以智慧为主，则无所往而不善，无所往而不与世间圣人出世间佛菩萨心迹，相契相合也。刘一鹤，法名宗一。一者，纯一无妄之谓。心中常能纯乎道德仁义，而无别种与道德仁义相反之妄念，则可谓真儒真佛弟子。以此率物，固不难彼此咸有一德矣。然现今天灾人祸，每相袭而来。必须常以信愿念佛及念观音，自行化他，以期生则消除业障，优入圣贤之域。殁则仗佛慈力，直登极乐之邦。庶可不虚此生，不虚此遇矣。余详《文钞》等书，此不备书。如欲看各书，汉口泰安里八十六号田申甫处可请。去腊所印戒烟、治疟等三方甚灵。而疟疾为夏秋最多之病，此方不费一文，治无不愈，爰附二张，当广为人说，亦利人之一端。光已七十有二矣，朝不保夕，而且衰残已现，精神不给，但祈按《文钞》修持，切勿来信，以力难应酬，非不愿为人说。纵令详说，何如一部书之具备乎？</p>
<p class="bodyContent">四月初五</p>
<p class="bodyContent">复某居士书</p>
<p class="bodyContent">念佛之人，先要识得净土法门之所以。然后遍阅经论，皆足以为发明净土之义，与切修净土之行。若不知净土之所以然，则一经研穷经教，便以经教之义理为高深，以净土之义理为浅近，而正助倒置，或将净土置之脑后，则只可种未来得度之益，决难现生即了生死，预会于诸上善人也。</p>
<p class="bodyContent">念佛不昏即散，是以泛泛悠悠之心了事之现象。若能如堕水火，遇盗贼，以急求救援之心念，自无此种毛病。宜分做几期，某时研究，某时持诵。研究不得逾限，否则研究觉得有滋味，便成天研究。不但有妨<a id="page579"></a>
 念佛，或恐用心过度，因兹受伤。所谓翻嫌易简却求难，弄巧成拙深可怜也。现今人心坏极，外面行走，纵无有祸，亦甚危险。汝若能知此意，则念佛之心自切，研教之心自淡。何以故？以在患难中，不暇撄心于知见之解路也。又宜常以此诫儿女媳妇，令彼各各每日念佛及观音。果能全家悉生惊惧，志诚念佛及观音名，当不至罹祸。否则，欲永无祸，诚难可必。教儿一事，关系极大，教女比教子更加要紧。以女若贤，在家则可令兄弟姊妹相观而善，出嫁则相夫教子有法，俾夫与儿女皆为贤善。若女子失教，其祸有不可尽言者。</p>
<p class="bodyContent">复郭汉儒居士书</p>
<p class="bodyContent">三尊佛，释迦施无畏印，右手仰掌在怀，左手俯按左膝。药师佛，弥陀佛，手印相似。药师是大三昧印，右掌在左掌上。弥陀是弥陀印，左掌在右掌上。佛像折绉，当用熨斗下铺桌毡，将佛像放桌上，一人两手令伸平，一人执熨斗熨之。床上毡万不可用，或用长纸铺几层亦可。熨斗用净火加香，底柄须揩干净。不可太热，太热则佛像受伤，但熨伸即已。</p>
<p class="bodyContent">现在西洋战事剧烈，若不即结束，则将延于吾国。凡中外各国强弱不一，其受害固皆同等，非败者受害，而胜者得利。按实而论，被人杀者固可怜，专杀人者更可怜。彼止知目前，则胜者似乎得益。若并来生后世看之，杀人者比被人杀者苦深万倍。惜世人皆不知也。《清凉山志》载隋代州赵良相，家资巨万，生二子，长曰盈，次曰孟，盈强孟弱。其父将终，分家资为二，孟得其上。父死，盈尽霸孟之家业，但与孟园房一所，孟佣力自活。未久盈死，生孟家为子，名环。又未久孟死，生盈家为盈孙，名先。环为盈家之仆，先欲朝五台，命环随行。环知其伯霸产事，思欲杀<a id="page580"></a>
 先，幸得其便。行至五台僻处，持所匿刀谓先曰：“汝祖霸我家业，令我世穷，我今杀汝以泄愤。”先疾走，环追之，入一茅篷。一老僧止之曰：“此处不可行凶。”环曰：“吾杀怨耳。”老僧令坐，各与一杯茶饮之，遂知前世事。各哭起来，遂在山出家。倘各国皆见前后世事，还肯专以杀人为强国之要政乎？</p>
<p class="bodyContent">山门，按义当作三门，乃三解脱门也。一门而具三义，一空解脱门，二无相解脱门，三无愿解脱门。由三解脱门，直入涅槃宝殿故。由空故无相，由无相故无愿也。了知一切诸法，当体即空，则空有均不可名，故无相。无相，则无执空执有之心愿也。</p>
<p class="bodyContent">提倡佛学，当以敦伦尽分，闲邪存诚，诸恶莫作，众善奉行为本。能如是，则于世出世法均不悖。否则尚是名教罪人，何堪学佛，以望了生脱死乎？诸恶莫作，众善奉行，此佛戒经中之略戒，文昌《阴骘文》引用之。惟知《阴骘文》有此语，不知其来也远。末世学佛，所宜注重者，在知因果与修净土。以知因果，则不敢自欺欺人，作伤天害理，损人利己之事。修净土，则虽是具缚凡夫，便可仗佛慈力，往生西方。诸余法门，皆须烦恼断尽，方可了生脱死。否则，纵令大彻大悟，有大智慧，大辩才，晓得过去未来，要去就去，要来就来，尚不能了，况具足烦恼者乎？</p>
<p class="bodyContent">昨接贵地佛教会航空信，知甘地亢旱，与陕无二，不胜感伤。贵会三七日已满，尚未得透雨。魏慧滋以灵岩山僧皆真实修行者，然灾相甚大，只好尽心力而为之，其得普雨与否，不能逆料。慧滋航空信，亦于午后收到。即函令灵岩于十六日请二十僧，念观音圣号七日，求为各旱区通下普雨。二十人按例须二百元，由光代贵会出，不须寄款来。贵会宜普告当地人民，同念南无观世音菩萨圣号。不必多作仪式，但以念菩萨功德，为岳渎灵聪回向增长威福，为诸孤魂回向往生西方，较为有益。即祭神祇，亦勿用荤腥。事事以诚敬为本，不在仪式之好看也。<a id="page581"></a>
</p>
<p class="bodyContent">复杨振仁居士书</p>
<p class="bodyContent">古云：“处世当如将军对敌，作人当如处子守身。”将军一失敌，三军俱倾覆。处子一失身，万事皆瓦裂。宜如何战兢惕厉，以全吾父母之遗骸，以保我本具之佛性也。五戒不言吸烟者，以佛世尚未行也。此系明末时始兴起。僧既不修行，则是地狱种子。故下流行为，无不备具。况大家同吃，彼更有何忌讳乎？汝既知彼为败类，何又问无此戒乎？彼岂一切行为皆不违戒，唯此违戒乎？</p>
<p class="bodyContent">香烟之害，甚于洋烟。吾国之穷，此居大半。光已深悉其毒，每劝人勿吸。其中有吗啡、海绿印等毒质。若少年妇女吸之，则便断绝生产。此系一皈依弟子名赵月修，字恒光，亲见外国女教员戒女学生者。祈广为人说？则与保全人家嗣续同功。</p>
<p class="bodyContent">复张汝钊居士书</p>
<p class="bodyContent">竺瑞莲，人极忠厚，有志弘法利人，当受其聘。此之学法，不宜按学堂章程，当按修持而为教授。最初须令读《四十二章经》、《佛遗教经》、《八大人觉经》正文，兼以蕅益大师之注，为之讲演。次令读《净土五经》，俾于净土一门备知其所以然，则敢于一切人前劝修净业，而不被他宗玄妙高深之教理所摇惑。次则读《梵网经》，次则研究《净土十要》，兼阅净土圣贤录。聪明者不妨多看净宗诸书，亦不必特开一国学之名而学文字。佛经古人注解及与著述，皆文也。当令详审其语意，宾主问答与其意致，则终日看经书，即终日习文字也。前月霞法师讲《华严》，又请一老儒教国文，又请一讲《说文》者讲字义，光闻之颇不谓然。经非文乎？注非文乎？终日看经阅注，不足为行文之方法乎？后未及<a id="page582"></a>
 一年，以用度太多而散，遂移至杭州海潮寺。彼有信令曾学者来学，光因以此意为彼说。汝谓白衣为比丘尼师，及讲解戒律，或有与佛制冲突处。但不自居师位，以作同学，互相研究，则绝无妨碍。然须敦实行，勿徒以学文字为事。文字是附身之用，德行是为人之本。况彼等皆非幼年，倘以竺居士所设国学国文为主旨，则是普通学堂之章程，非修持学堂之根本。彼于此事不甚明了，当以光言为彼说之，彼必不至不以为然也。以后凡有求作传记者，当以誓不为人作传辞。否则，好名而恶实者日求作传，以期一死即作高僧，便成以假为真，令人谓真者亦是假造，则佛法之一败涂地，皆此种聪明人之所致也。</p>
<p class="bodyContent">《名山游访记》序</p>
<p class="bodyContent">人之智识，非学问阅历莫由开通。而天下名山圣道场地，最足以感发人希圣希贤之志。其有关于立身、修业、成德、达才也大矣。故古今负己立立人、自利利他之热心者，每不以跋涉为劳。以期凡所见境，凡所悟入，皆资益于吾身心，开发乎智识也。古之周遍游历者，有千岁宝掌和尚，中天竺人，在天竺约五百年，于汉末来此方，历三国、两晋、宋、齐、梁、陈、隋，至唐高宗显庆二年，三千七十二岁，方始入灭。以故凡南北名山圣道场地，无不亲历其地而住止焉。至明末时，紫柏尊者，亦复遍历名山，以日行三百余里，虽无宝掌之寿，其所游历，可与宝掌相齐。近世缁素中，唯高鹤年居士游历最为广远。凡四大名山，五岳终南，天台雁荡，罗浮鸡足，武当云居，庐岳黄山。或一至者，或二三至者。凡所经过之土地人情，与夫古迹胜境及道场寺宇，并高僧名士所有事迹，根据语言问答，各皆备载。一可以慰不能行脚者，无由得知圣道场地之胜迹。一可以作初机学人寻师访友之一大方针。以故民国元年《佛学丛报》曾<a id="page583"></a>
 录之，以饷同志。今者王一亭、许止净、聂云台、狄楚青、简玉阶诸居士，又欲特作一册。俾阅者备观其全。亦未始非入佛海之前导也。</p>
<p class="bodyContent">《药师琉璃光如来本愿功德经》重刻序</p>
<p class="bodyContent">佛与众生之心体，至以期共知所以耳。与《增广文钞》卷三，《药师如来本愿功德经》重刻序，完全相同。此前文，民国十一年壬戌仲夏，为扬州张瑞曾重刻所作者。经之大义，流通之源委，已略说之。兹有陕西弟子马昆山，与兰州弟子无名，发心流通此经，昆山自捐并友人所助共七百圆，无名自捐并友人所助共三百圆。以此千圆汇苏，祈光代办。昆山业西烟于兰州多年，人极诚笃，不知佛法。四年前由陕西同业李仙涛之劝导，遂归依三宝，吃素念佛。前年秋兰州火药局爆炸，其日烟业同行于明水楼敬神唱戏。仙涛厂中百余人通去，唯副经理之子一人在厂。昆山厂中百余人去尽，此亦不自知其所以然者。去后不久，靠城之火药局爆炸。城外几道街房屋，通皆震塌，伤人无数。仙涛厂中，唯副经理之子所住房未倒。昆山厂中，唯供佛一座房，巍然独存，玻璃亦未破裂，余皆倒尽。由此因缘，兰州人士渐生信心，昆山信心益加增长。去年变兵，迭相骚扰，人民困苦，莫可言宣，因兹发心流通此经。所愿读此经者，必须主敬存诚，净手洁案；正身端坐，毋稍怠忽；如对圣容，亲聆圆音。又须敦伦尽分，惩忿窒欲；诸恶莫作，众善奉行。则其利益，莫能名焉。设不至诚，及不尽分，则感应微小。非佛慈不普，由自心与佛不相应故。感应之道，如撞钟然，叩之大者则大鸣，叩之小者则小鸣。世每有小感而大应者，乃宿生修持之功德所致也。赞曰：</p>
<p class="bodyContent">药师如来琉璃光，誓愿洪深不可量。显令生善集福庆，密使灭恶消祸殃。拔苦必期二死尽，与乐直教万德彰。法界圣凡同归命，蒙恩速得<a id="page584"></a>
 证真常。</p>
<p class="bodyContent">民国廿六年丁丑季春</p>
<p class="bodyContent">《广长舌》序</p>
<p class="bodyContent">法无定相，合机则妙。如来以一味法，作种种说。譬如大士珍膳，若遇成人，则和盘托出，令其饱餐。若遇婴儿，不能咬嚼，必须代为嚼碎，含而哺之。庶可资益身心，而速得成立也。苦行居士，以如来普度众生之净土法门，为未发心者，以浅显之语言约略说之，冀其顿生信心。然后研究净土诸经论著述，实益自得。又复如此浅显之语，实如来广长舌所宣扬。十方诸佛普度众生，九界众生圆成佛道之成始成终无上圆顿大法门也。故以广长舌为目，祈未发心者阅之，随即发心。已入门者，固无须乎此。然嚼食喂婴之法，固育婴者之所宜讲究者。在己虽无所用，亦不得不为初机备也。</p>
<p class="bodyContent">民国十二年癸亥十月</p>
<p class="bodyContent">《思归集》发刊序</p>
<p class="bodyContent">净土法门，其大无外。如天普覆，似地均擎。上之则等觉菩萨，不能超出其外。下之则逆恶罪人，亦可预入其中。诚可谓三世诸佛之总持法门，一代时教之特别妙道也。但以法门大而摄机溥。用力少而得效速。致稍通宗、教者，皆藐视之，谓为愚夫愚妇之修持法门。而不知佛力自力之大小难易，不可以语言文字形容也。以一切法门，依戒定慧力，修到业尽情空地位，方有了生死分。业尽情空，岂易言哉？断见惑如断四十里流，况思惑乎？纵令见地高深，以烦惑未断，仍旧轮回，再一受生，退<a id="page585"></a>
 者万有十千，进者亿少三四。自力之不足恃，敢矜己智，而不随顺如来誓愿摄受之道乎？修净土法门者，但具真信切愿，志诚恳切，如子忆母而念，其平素所作所为，不与佛法世谊相悖，则临命终时蒙佛接引，往生西方。纵丝毫惑业未断，带业往生者，其所得，尚超过业尽情空之阿罗汉上，以种性不同故。况已断者又何待言。以佛力不可思议，法力不可思议，众生心力不可思议。合此佛法二不可思议之力，俾自心之力，得以圆显。此自力，与不仗佛法力之自力迥别。固与专仗自力者，奚啻恒河沙数之天渊悬殊也。是知此之法门，不可以一切普通法门之道理论，以是特别法门故也。余尝有联云：“法门广大，普被三根，因兹九界同归，十方共赞。佛愿洪深，不遗一物，故得千经并阐，万论均宣。”《华严·普贤行愿品》尽华严世界海法身大士，十住，十行，十回向，十地，等觉四十一位，均一致进行。依普贤菩萨教，以十大愿王功德，求生西方，以期圆满佛果。彼矜己智而藐净土者，为超过此诸菩萨之上，为是丧心病狂，求升反坠，弄巧成拙也。宏扬净土经书，多难胜数。如岑大师录其佛菩萨祖师及近世各学人言论，近世知识称为学人者，以前有佛菩萨祖师故，切勿疑讶名《思归集》。祈光作序。光少不努力，老无所能，但将五十九年所信之义书之，以塞其责，聊表普愿同伦，同生西方之愚诚。至于大智慧人之讥诮唾骂，所不计也。奚为之歌曰：“应当发愿愿往生，客路溪山任彼恋。自是不归归便得，故乡风月有谁争。”思归诸君，祈各注意。</p>
<p class="bodyContent">民国二十八年己卯冬至前三日</p>
<p class="bodyContent">敬书《华严大经》以尽孝思序</p>
<p class="bodyContent">《大方广佛华严经》者，乃如来初成正觉，称法界性，与一切破无明证法性之四十一位法身大士，说如来自己所证，及一切众生性本自具<a id="page586"></a>
 之菩提觉道也。以故《华严》一经，王于三藏，而一切诸经，皆从此经流出。彼凡夫二乘，虽同在菩提场中，毕竟不见不闻，以非彼境界故也。虽则凡夫二乘不见不闻，实为普度人天六道众生之根本法轮。何以故？一切法门，皆仗自力断惑证真，方了生死。念佛法门，但具信愿，持佛名号，即可仗佛慈力，带业往生。断惑证真，末世众生，颇不易到。舍此念佛一门，则芸芸众生，出苦无期矣。此经于《入法界品》，善财以十信满心，受文殊教，遍参知识。最初于德云座下，即闻念佛法门。及至末后至普贤所，普贤以威神加被，俾善财所证，与普贤等，与诸佛等，是名等觉菩萨。普贤乃为称赞如来胜妙功德，令生欣乐。随即令其发十大愿王，回向往生西方极乐世界，以期圆满佛果，并劝华严海众一切法身大士。夫华藏海众，皆十住，十行，十回向，十地，等觉等诸大菩萨，尚须回向往生西方，方可以亲证即心本具之菩提觉道，况其下焉者乎。而《观经》下品下生五逆十恶，临终地狱相现，有善知识教以念佛，或念十声，或止数声，亦可往生西方，得预末品。若非《华严》所说一生成佛之法，末后归宗，归于往生西方。彼世之禅教诸知识，能不以念佛法门为权小方便非究竟道乎？而一切众生皆具如来智慧，但以妄想执著，不能证得。若离妄想，则一切智，无师智，即得现前。由闻此义故，一切凡夫，当不至高推圣境，自处凡愚也。是知此经，乃十方三世一切诸佛，上成佛道，下化众生，成始成终之究竟法门，无论何种根性，皆当依之修习。而其最切要者，唯在念佛一门。良由全性成修，故上上根不能踰其阃。全事即理，故下下根亦可臻其域。此经乃一大藏教之本源，一切法门之归宿也。苏州尤养和居士，虽出富贵之家，绝无纨袴习气，而且笃信佛法，恪尽孝道。其母唯恐或为习俗所移，故于弥留之际，嘱其敬书《华严》，以期熏染成种，永为道本，兼以上报四恩，下资三有，其母可谓善用其慈者。彼遂于丧期中，日为缮写，以冀增高慈母之莲品，消除自己之恶业。设非宿有善根，何能如是也耶？今则经已告竣，爰托方外友文涛大师，<a id="page587"></a>
 祈光发挥经义，以冀后之览者，咸生正信。窃以《华严》经义，虽用大海为墨，尽未来际，宣扬一句一字之义，尚不能尽，况光之肤浅无知，何能赞扬一二乎哉？然亦不宜辜彼来意。且就其纲要，与其利益，略书大意以遗之。倘能依之而修，则究竟成佛，尚可必得。况其他文义乎。</p>
<p class="bodyContent">民国十七年戊辰六月朔旦</p>
<p class="bodyContent">《大方广佛华严经·普贤行愿品》流通序</p>
<p class="bodyContent">如来一代所说诸法，举其大宗，其名有五：曰律，曰教，曰禅，曰密，曰净。此五宗者，悉皆显示佛之身口意三业，戒定慧三学，与夫一切三昧万德，固无可轩轾抑扬，拣择取舍者。然在学者修习，当详审与自己根性相契之法而修，一门深入，较为省力。而此五宗，无不以律为根本，净为归宿。此在佛世已然，况今末法时代乎？以净土法门，彻上彻下，三根普被，凡圣同归。上之则等觉菩萨，不能超出其外。下之则五逆罪人，亦可预入其中。良由一切法门，皆仗自力，非到业尽情空，不能了生脱死。净土法门，兼仗佛力，若具真信切愿，即可带业往生。二法相较，其难易奚啻天渊悬殊。溯此法之缘起，实在《华严》一经。以未详示弥陀因行果德，净土殊胜庄严，行人修因证果，故致人多忽之，不肯提倡。昔如来初成正觉，与华藏世界海诸大菩萨，互相酬倡，说十信、十住、十行、十回向、十地、等觉、妙觉，诸因果法。其预会者，乃已破无明，证法性之十住十行十回向十地等觉四十一位法身大士。法门虽说十信，然以信位未破无明，未证法性，不能预会，况凡夫二乘乎哉？及至末会《入法界品》，善财以十信后心，受文殊教，遍参知识。最初于德云比丘处，闻念佛法门，即证初住，是为法身大士。自此遍参诸知识，各有所证。末至普贤菩萨处，蒙普贤开示，及威神加被之力，所证与普贤等，与诸佛等，是为等<a id="page588"></a>
 觉菩萨。普贤乃为说偈，称赞如来胜妙功德，劝进善财，及与华藏海众，同以十大愿王功德，一致进行，回向往生西方极乐世界，以期圆满佛果。并不一说弥陀誓愿，净土庄严，往生因果。以此诸大士咸皆备知，无庸复说。</p>
<p class="bodyContent">又《华严》一经，初译于晋，只六十卷。次译于唐则天朝，八十卷。二译皆文来未尽，于普贤说偈赞佛后未结而终。从前无纸，西域之经，皆写于贝多树叶。以写之不易，或有节略，又叶用绳穿，或有散失，文未来尽，由此之故，若今经书钉作一本，则无此弊。至德宗贞元十一年，南天竺乌荼国王，进呈《大方广佛华严经·入不思议解脱境界普贤行愿品》四十卷之全文。前三十九卷，即八十卷《华严》之《入法界品》，而文义加详。第四十卷，为晋唐二译所无者，乃普贤称赞佛功德后，劝进往生西方之文。当时清凉国师亦预译场，八十卷经，早已亲制疏钞流通矣。特为此一卷经，制别行疏。圭峰造钞，为之弘阐。又为此四十卷全经制疏。以屡经沧桑，致久佚失。近由东瀛复回中国，故知此一卷经，为《华严》一经之归宿。华藏世界海，净土无量无边，而必以求生西方为圆满佛果之行，可知念佛求生西方一法，原自肇起《华严》。但以凡夫二乘，不预此会，莫由禀承，故于方等会上，普为一切凡夫二乘，及诸菩萨，宣说《无量寿经》、《观无量寿佛经》、《阿弥陀经》。令其悉知弥陀因行果德，净土殊胜庄严，行人修因证果。俾一切具缚凡夫，与断见、思惑之二乘，及破无明惑之法身大士，同于现生出此五浊，登彼九莲。以渐进修，直至圆满菩提而后已。大矣哉，念佛求生净土之法也。十方三世一切诸佛，上成佛道，下化众生，成始成终，咸资乎此。虽欲赞扬，穷劫莫尽。吾友逸人常诵此经，欲为广印，光劝一并同印《净土五经》，使人悉知此经回向往生之所以，则若事若理，若因若果，一一明了，绝无遗憾。彼以发愿在先，故印万册。以后则专印《净土五经》。故为叙及此经与《净土五经》之缘起云。 民国二十五年丙子尧历仲春望日<a id="page589"></a>
</p>
<p class="bodyContent">《憨山大师年谱疏》序</p>
<p class="bodyContent">孟子曰：“穷则独善其身，达则兼善天下。”此约世间法论也。若约佛法论，达固可以兼善，穷亦可以兼善。严持戒律，敦笃伦常，以身率物，俾一切人相观而善。待其欣欣向往之心发，则示之以三世因果、六道轮回之理事。心本是佛，念佛往生，方可亲证之因缘。凡有心者，谁不乐从？故古高僧，随所到处，每多归依。较之王政教化，其益为深。当明季时，王纲不振，大臣无权。其掌大权者，皆是无知无识之太监。奸恶者倚权以作弊。愿谨者无智以设法。故致民困国危，无可救药。憨山、紫柏、莲池、妙峰，同于此时出兴于世。其阴翼治道，冥庀民生也，大矣。憨山以弘法遭诬，谪戍广州。其救粤人而延社稷也，深且远矣。使憨山不戍广州，广州之民，早已挺而走险，为国家忧。其撤采船，定民变，和钦州等大事，均以一席话而了之。非乘愿示生，救民于水火者，其孰能之？叶玉甫等居士，于青岛立一湛山寺。其地乃憨山弘法被诬之所。念憨山之盛德，特为排印《年谱疏》。俾后之阅者，有所兴起云。</p>
<p class="bodyContent">《劝戒杀放生文》序</p>
<p class="bodyContent">甚矣，杀生食肉之情事惨，而贻祸深且远也。夫人与诸物，同禀天地之化育以生，同赋血肉之躯，同具灵知之性，同知贪生怕死，趋吉避凶。眷属团聚则欢，离散则悲。受惠则感恩，贻苦则怀怨。一一悉同。无奈诸物以宿恶业力，致堕畜类，形体不同，口不能言耳。人当悯其堕落，俾彼各得其所，何忍以形异智劣，视作食料？以己之智力财力罗而致之，令彼受刀砧烧煮之极苦，以作我一时悦口充腹之乐乎？《经》云：“一切有生类，无不爱寿命，恕己可为喻，勿杀勿行杖。”黄山谷云：“我肉众生<a id="page590"></a>
 肉，名殊体不殊，本是一种性，只为别形躯。苦恼从他受，肥甘为我需，莫教阎君断，自揣应何如。”人唯不知设身反观，故以极惨极苦之事加诸物。中心欢悦，谓为有福。而不知其宿世所培之福寿，因兹渐渐消灭，未来所受之苦毒，生生了无已时。倘于杀生食肉时，一思及此，纵有以杀身见逼，令其杀生食肉者，亦有所不敢也。</p>
<p class="bodyContent">清同、光间，福州梁敬叔先生所著《劝戒录》，载眼前杀报云：浦城令某公，久戒杀生。而夫人性暴戾，复贪口腹，日以屠戮众生为快。时值诞辰，命庖人先期治具。厨下猪羊作队，鸡鹜成群，延颈哀鸣，尽将就死。公触目怜之，谓夫人曰：“尔值生辰，彼居死地，理宜放生，以祈福寿。”夫人曰：“若遵教，禁男女而戒杀生，则数十年后，人类灭绝，天下皆禽兽矣。汝勿作此老头巾语，我不受人欺也。”公知不可劝戒，叹息而出。夫人其夜熟寐，不觉身入厨下。见庖人磨刀霍霍，众婢仆环立而视。忽魂与猪，合为一体，庖人直前絷其四足，提置大木凳，扼其首，持利刃刺入喉际，痛彻肺腑。又投入百沸汤，挦毛刮身，痛遍皮肤。既又自颈剖至腹下，痛极难忍，魂逐肝肠，一时并裂，觉飘泊无依。久之又与羊合，惧极狂号。而婢仆辈嗤嗤憨笑，若无所见闻者。其屠戮之惨，又倍于猪。已而割鸡宰鸭，无不以身受之。屠戮已遍，惊魂稍安。老仆携一金色鲤来，魂又附之。闻一婢喜呼曰：“夫人酷嗜此，正在熟睡，速交厨中剁作鱼圆，以备早馔。”有人遂除鳞剔胆，断头去尾。其除鳞则如碎剐，其剔胆则如破腹。及置砧上，铮铮细剁，此时一刀一痛，几若化百千万亿身受寸磔矣。极力狂呼始醒，小婢进曰：“鱼圆已备，夫人可早膳矣。”遂立命却去。回思怖境，汗如雨下，因嘱罢宴。公细诘之，具述如梦。公笑曰：“汝素不信佛，若非受诸苦恼，安能放下屠刀也。”夫人但摇首不语，自此断荤茹素，同守杀生之戒云。此嘉庆中年事。夫人物之形体，由罪福而致异。既幸而人矣，固当悯彼物类，同此血肉之躯，同此灵知之性，设法救护，俾彼免离杀戮，则其人自可生生为人。倘再能信愿念佛，求生<a id="page591"></a>
 西方，则仗此慈心不杀之力，当必长揖娑婆，速出轮回之苦。高登安养，永享真常之乐。倘视诸物为食料，而任意残杀，则一气不来，其神识堕彼类中，则虽悔无益矣。且此夫人其残忍悍恶之性，殆不可以情理喻，而以一夕之梦，遂断荤茹素，戒杀放生。以知人之与物，本无二致。生之与梦，事理相同。倘不顿改先心，难免受此后报。一生异类之中，将生生世世常受杀戮，欲复人身，了无有日矣。是故一梦之后，随即觉悟。以其苦惨酷，惟恐后世复受也。然此夫人宿世，固有大善根，故得配一慈善之夫。以迷之深故，虽经数十年之熏陶，尚不能化。倘不做此梦，则将来之苦，殆不堪言矣。奉劝世人，各作此想。则视一切肉，直同己肉。纵威逼刑制，有不敢食者，况无驱使者乎？会稽道尹黄公涵之，赋性仁慈，长斋奉佛，以近世天灾人祸，相继而作，其原多由杀生食肉而起。因作《普劝戒杀放生》白话文，铸板流传，以期阅者同发忠恕恻隐之心，固已无义不显，无疑不释矣。又得观宗寺谛闲法师约同体缘生之义，及《梵网》、《楞严》、《楞伽》等经之旨，以为之序。光乃约情理及近世事实以相辅弼，庶知自爱者，咸皆爱物矣。</p>
<p class="bodyContent">民十三年春</p>
<p class="bodyContent">丹阳金台寺募结同生西方万人缘序</p>
<p class="bodyContent">大觉世尊，愍诸众生迷背自心，轮回六道。久经长劫，无救无归，受诸苦荼，莫之能出。由是兴无缘慈，运同体悲，示生世间，成等正觉。说法四十九年，谈经三百余会。其间教随机异，法以缘殊。大小偏圆，权实顿渐，各就机缘令得利益。于中求其三根普被，利钝全收；下手易而成功高，用力少而得效速；不断惑业，得预海会；即此一生，定出轮回者；无如信愿念佛，求生西方之殊胜超绝也。以故《华严》、《法华》等诸大乘<a id="page592"></a>
 经，文殊、普贤等诸大菩萨，马鸣、龙树等诸大祖师，悉皆极力赞叹，普劝修持。迨至大教东流，远公大师隐居庐山，创开莲社，宏通此法。最初结社之时，高僧巨儒之预会者，凡百二十三人。若终公之世，三十余年之内，其入莲社而念佛名，蒙接引而得往生者，则多难胜数也。自兹厥后，代有高人，宏扬莲宗，导利含识。至宋太真二宗之世，省常法师住持浙之西湖昭庆寺，慕庐山之遗风，结净行之莲社。而王文正公旦，首先皈依，为之倡导。凡宰辅伯牧，学士大夫，称弟子而入社者，亦百二十余人。其沙门则有数千，而士庶则难计焉。后有潞公文彦博者，历仕仁、英、神、哲四朝，出入将相五十余年，官至太师，封潞国公。平生笃信佛法，晚年向道益力。专心念佛，未尝少懈。与净严法师于京师结十万人求生净土会，一时士大夫多从其化。寿至九十二，念佛而逝。有颂之者曰：“知君胆气大如天，愿结西方十万缘，不为自身求活计，大家齐上渡头船。”</p>
<p class="bodyContent">金台寺者，丹阳之胜地，净土之道场也。初为道观，乃晋谌母修炼飞升之地。宋改仙台观，自宋至清，兴替不一。至咸丰间，一经兵燹，悉成焦土。逮同治中，宝林大师与同志四人云游至此，遂结茅以居。渐建莲社，接待往来。至光绪二十三年，起建大殿。由是殿堂寮舍，稍稍完备，堪以安众行道矣。其宗旨系专修净业，冀登上品，故以金台为寺名焉。民国五年特立规约，永作十方常住。令法徒慧门、心安、学栽、培根等，相继住持。其徒普道，于出家后，遍谒名山，远至印度。凡释迦显著圣迹，皆往巡礼，所见高人甚多。归时请来玉佛一尊，如来真身舍利数粒。可谓慕道重法，不惮艰辛者。现住持培根，欲起念佛堂数楹，以为长年精进净业之所。又虑寺无恒产，后难永继。兼欲普令有缘，同沾法利。愧无庐山、昭庆之道，兼乏潞公、严师之力。因斟酌其间，立一万人缘会。凡预会者，人各出洋一元，以此万人功德，尽数买田。以岁所收租，供念佛诸师衣单食用之费，庶得修持有资，行道无阻，毕生归命，尽报<a id="page593"></a>
 投诚。其出娑婆而生极乐，超凡流而入圣会者，皆由万人之所成就也。出资之人，制一莲榜，书名其上，挂于念佛堂之两壁。俾得永蒙佛光，常闻佛号。由佛力、法力、众僧修持恳祷之力，现时则灾障潜消，诸缘顺适，膺箕畴之五福，备华封之三多。临终则蒙佛接引，往生西方，谢人间之八苦，离天上之五衰。从兹常侍弥陀，恒参海众，闻圆音而顿明自性，睹妙境而彻证唯心，其为乐也，莫能喻焉。其成就人者，旋自食其成就之报，尽未来际，了无已时。其有欲超荐先亡及自求往生者，请各书芳名，同登莲榜。</p>
<p class="bodyContent">佛教净业社流通部序</p>
<p class="bodyContent">佛法者，无明长夜之灯烛，生死苦海之舟航。持身涉世，希圣希贤，穷理尽性，了生脱死。莫不资之以成始成终。良以如来说法，随众生机。机浅者，示之以敦伦尽分，闲邪存诚，诸恶莫作，众善奉行。渐入渐深，必可至于三业清净，一心圆明之地位。机深者，虽即与彼说心性妙理，令其直下悟入。而其修持工夫，仍不离敦伦尽分等事。所谓法无浅深，浅深在人。圆人受法，无法不圆。彼惟以谈玄说妙为事，而藐视因果事相，及与念佛法门者，盖由未详如来彻证心性，成菩提道，皆从历劫遍修众善，积功累德之所致也。欲证心性而成觉道，若不从敦伦尽分，闲邪存诚，诸恶莫作，众善奉行下手，何异鸟无冀而欲飞，木无根而欲茂乎哉？光滥厕僧伦，已五十年，于世出世俱无所益。每念世道人心，愈趋愈下。拟流通善书，及浅近佛书，以期挽回，民国七年遂有《安士全书》之刻。以此书即世间因果，显儒释真理。智者观之，直登觉岸。愚夫观之，亦出迷途。至十年友人劝缩小排印，遍布全国。但以人微德薄，只募印五、六万部。自后陆续印者，亦达五、六万部。《印光文钞》，亦印数万。此<a id="page594"></a>
 外单本者，有十余种，随缘印施。黄涵之《弥陀白话注》，已印数万。《心经》及朝暮功课白话注，当更为学佛者所乐观。许止《净观音本迹颂》已印八万。《历史感应统纪》已印六万。此书后来，当有数十百万印行之事，实为挽回世道人心之一大根据。此各种书，均留纸板，或二三四付不等，以期后来续印耳。光老矣，欲灭踪长隐，以待临终。而王一亭、施省之、聂云台、沈惺叔，关絅之，黄涵之等，与明道师商定，在净业社内，设立流通部，安一二真心实行，自利利人之士，以料理印施等事，则源源相续，流通无已。除此板外，若有合机益世之书，亦当排印流通。但不得滥收邪正参杂等书，以致坏乱佛法，疑误众生。庶可现在未来一切同伦，同开正见，同沐佛恩。从兹知因果而慎罪福，息竞争而崇礼让。移风易俗，何难世追唐虞，物阜民康，自可同享太平矣。</p>
<p class="bodyContent">无锡佛教净业社第二期年刊序</p>
<p class="bodyContent">世出世间一切法，均不出因果之外。有不信者，谓为渺茫无稽。则成舍善因善果，取恶因恶果矣。以信因果，则战兢惕厉，戒慎乎其所不睹，恐惧乎其所不闻，而聿修厥德。不信因果，则放僻邪侈，天命绝无畏惧，圣言敢于轻侮，而肆无忌惮。故《书》曰：“作善降之百祥，作不善降之百殃。”《易》曰：“积善之家，必有余庆。积不善之家，必有余殃。”家之兴衰，国之治乱，莫不因此而致。故孔子欲人明明德，而以格物为本。物者何？即自心不合理之私欲也。格者何，如勇夫与贼战，必期私欲相率远遁也。自心之私欲既去，则本具之正知自显。是是非非，悉皆明了。意诚心正而身修矣。然则格物一事，乃明明德之根本。既能格私欲之物，断无不合理之邪知谬见。由是而进修不已，欲不到圣贤地位，不可得也。惜世多不察，率以推极吾之知识，穷尽天下事物之理，为致知<a id="page595"></a>
 格物。是以枝末为根本，以根本为枝末，其失大矣。唯圣罔念作狂，唯狂克念作圣。最初一步，只在能格物与否耳。能格物则高登圣贤之域，不格物则或入禽兽之伦。学佛之人，修戒定慧，断贪瞋痴，亦致知格物之意。必须敦伦尽分，闲邪存诚，诸恶莫作，众善奉行，以笃修世善。又以阿弥陀佛万德洪名，日常称念。久而久之，与佛气分相合。自可生为圣贤之俦，没入如来封疆矣。</p>
<p class="bodyContent">无锡袁丽庭，从前是一狂徒，由闻佛法，知因果报应，皆由自心之所感召。欲舍恶果，力修善因。幸己已知，愍他未悟。遂纠集同志，立一净业社。凡入社者，随己资格，敦行世善，以期不负为人之道。戒杀护生，吃素念佛，以期同生极乐之邦。今已三年多矣。以最近二年，社中所提倡之要义，社众所修持之行迹，及所得之利益，并所作之事业，所用之经费，一一备载，以为启建以来第二期之年刊。将欲排印，索序于余，因略叙因果格致之大意以示之。至于修持净业之所以，自有净土经论著述在，此不暇及。</p>
<p class="bodyContent">《宏化日记》序</p>
<p class="bodyContent">天下事，最初皆由一二人为之发起。卒至一唱百和，草偃风行。况如来大法，乃众生即心本具之道。但以迷而未悟，各自背驰。一旦有先觉者告之，如临宝镜，亲见自己本来面目，方知从前皆不自识之人。由是悲喜交集，情不自已。以己所知，普告同人。普愿同证本具之佛性，以出幻妄之轮回。庶不负作与天地为三之人，具与如来平等无二之心矣。自大法东来，历代圣君贤相，多皆护持流通。间有一二暴虐之君，偏执之士，或妄行毁灭，或妄为辟驳，如仰面唾天，举手遮日，初无损于天日，徒使无知之人效之造业，有智之士深生怜悯耳。后世儒者，未读佛经，<a id="page596"></a>
 每蹈袭韩、欧、程、朱之说，群相辟驳、不知韩、欧绝不知佛，妄以不与世合之迹而辟之。程、朱乃门庭见重，阴奉阳违。欲天下后世谓己为亲得圣人心法，故每作掩耳盗铃之说，以关闭后学，令其莫入佛法。若碌碌庸人，则毕生不能沐佛法泽，识自本心；若特达之士，始或惑于其说，终必信奉佛教。如近世张季直，沙健安等，皆能详阅佛经，深明其理，证之以经，印之以心。故不被彼特设之关所阻，而直趋乎如来是法平等，无有高下之菩提大道也。安徽婺源江易园居士，品学兼优，志行高尚，久膺教职，悉心讲授，以过劳故，民国十年遂成笃疾，上海诸医，皆莫能治。其于佛法，概无信向。一友悯其病苦，劝其吃素念佛，并念《金刚经》，略述念佛念经利益。易园信受奉行，则不药而愈。感激之极，息心研究，方知佛为大圣人，其教有不可思议之事。从兹方知儒教圣人之心法，多被先儒门庭知见之文字所埋没。遂取下手易而成功高之净土法门，极力提倡于其乡。以此法普被三根，令一切人各敦伦常，各尽己分，诸恶莫作，众善奉行，故为一切人所信向。三四年来，生信念佛者甚众，有瞽目重明者，有笃疾即愈者，有预知时至，念佛坐脱者。前年婺源亢旱，祈祷无灵，率众念佛，甘霖即降。因兹起佛光社，喧传远近。邑人程筱鹏者，明敏笃实之士也，身膺教职，景仰易园之学行，颇疑其近所修持，不知其为堕入迷信耶，为真见至道耶，因造其门，以决所疑。蒙易园近取诸身，远取诸物，证之以经，印之以心，不遗余力，委曲训诲，彼遂如沐时雨，如坐春风，随即悉心研究，极力劝化。由婺源而休宁，而歙县黟县，而祁门，遍访各处高明特达信望所归之士，令其展转化导，阅时大半年，共介绍四百余人入社。凡所过之地，所遇之人，所经历兵戈有无之境，所发起真信修持之事，并彼此之问答，主宾之倡和，择其要者，约略记之，名曰：《宏化日记》，此不过随地随缘，录其见闻宣说信向之事，以期报告于易园。以示其心悦诚服，力宏此道。及人同此心，心同此理，一经提倡，悉生正信而修持之一番情景而已。初非有意传布，以<a id="page597"></a>
 期遐迩咸知也。易园见之，喜其初闻佛法，即具此热心毅力。而安徽各地，风气未开，筱鹏半年倡导，便能令多数人生正信心，修持净业，若非各具佛性，宿受佛恩，其能如是也耶？因为作序，令付手民，刊布四方。冀于世道人心，作一挽救之据。不慧与易园素称莫逆，兼且厕名佛光社中，亦勉作一序，以摅我愚诚。冀见闻者同生正信，同修净业，同生净土，同成佛道云尔。</p>
<p class="bodyContent">家庭宝鉴序</p>
<p class="bodyContent">旷观古今，若家若国，其兴衰治乱，未有不以当权个人之身，以为之本者。故曰：“天下之本在国，国之本在家，家之本在身。”然欲家国崛兴，又须知立身之本。所谓立身之本者，即闲邪存诚，克己复礼，敦笃伦常，深信因果，战兢惕厉，唯恐陨越。能如是，庶可以明其明德，而止于至善之域矣。此理此事，凡有知识者，皆能行之。初非有奇特奥妙，欲求而不得者，以尧舜之道，孝弟而已。唯圣罔念作狂，唯狂克念作圣。匹夫匹妇，果能实行，则近而儿女以及兄弟姊妹妯娌，悉皆相观而善，久之则风于一乡一邑矣。故《诗》赞文王，谓刑于寡妻，至于兄弟，以御于家邦者，即此义也。而天下不治，匹夫有责。以家庭者，天下贤才所从出之地。父母者，天下贤才所禀法之人。家庭之教育严正，则儿女之有天姿者，便可以明明德，止至善。穷则独善其身，亦可以仪型乡邑；达则兼善天下，立大功，建大业，恩周寰宇，泽被无疆矣。女子则相夫教子，以镇坤维。作闺阃之母仪，为女流之师范。如是则丽泽互益，懿德愈彰，能不俗美风淳，天下太平乎哉？如上所说，且就上等天姿者论。即中下天姿，亦复尊礼奉法，守分安命，决不至流为顽鄙梗道之类。世之欲家国崛兴者，固宜专注意于家庭教育一道也。一友具忧世之心，痛念天灾人祸，<a id="page598"></a>
 常常降作。人民困苦，莫可控告。乃取石君成金《传家宝》之《敦伦》十篇，并朱君凤鸣之《朱子家训解》，合而编之，名之曰家庭宝鉴，拟为排印广传。俾世之欲兴家国者，咸有所取资焉。谋既成，乃令光述其大致，遂援笔而序之。语虽不甚贴合，意实的确无妄。愿世之爱国爱民爱儿女者，咸皆各手一编，以为化导。其成绩，当有出乎希望之外者。譬如因渴得甘露，不但止渴，且能顿蠲热恼，身心清凉。此书文虽浅俗，实为希圣希贤之门。待其既入，则直登阃奥，谁其拒之乎？舜乃大圣人，尚复好察迩言。况此贴切身心，精深纯粹之至言乎？愿各宝而存之，以鉴前途。则家庭幸甚，天下幸甚。</p>
<p class="bodyContent">《大乘百法明门论讲义》题辞并序</p>
<p class="bodyContent">世出世间法，唯是一心作。心生则法生，心灭则法灭。欲得灭心法，须知法根源。法根源既得，法灭心亦泯。五蕴既空寂，一真亦不立。圆满菩提道，度一切苦厄。</p>
<p class="bodyContent">大乘百法明门论者，天亲菩萨欲令世人咸知心之本体不生不灭，常住不变，故造此论，以明世出世间所有诸法，举其大数，厥目有百。此百法中，唯有真如一法，为其主体。其余诸法，皆依此立。若能了知一切诸法，本自不生，则一切诸法，皆是真如，则法法圆通，头头是道，寂照双融，左右逢源。若随机以利生，则万德圆彰。若冥心以契理，则一法不立。观世音菩萨以深般若照见五蕴皆空，五蕴即百法之略称耳。既见其空，则五蕴悉成深般若矣。如佛光一照，群暗皆消，更无少暗之或留者。学道之士，识此关要，则性相显密，悉是一如。否则随语生执，了无指归；入海算沙，徒劳辛苦。季圣一居士宿根深厚，刻志勤学。久亲观宗谛公，得其台宗心要。又复博览性相各经论，圆会真俗各谛理。前注《心<a id="page599"></a>
 经》，今注此论。俾性相二宗，如融水乳。单复修持，各随所好。措辞显而易知，阐理深而可解。盖欲阅者同开真正知见，同悟唯心法门，同于百法中证本具真如，同于五蕴中见诸法空相。学者果能于博中得约，众中识主，则不但诸法不可得，即真如空相亦不可得，方可庆快平生，无所事事。其或根机陋劣，不克臻此，固当生信发愿，念佛名号，求生西方。永明所谓若得见弥陀，何愁不开悟者，此也。光思归未得，每念羁旅之人，故为此说。且勿以节外生枝见责，则幸甚幸甚。</p>
<p class="bodyContent">民国二十二年癸酉腊八日</p>
<p class="bodyContent">《佛说四十二章经新疏》序</p>
<p class="bodyContent">真如佛性，生佛了无二致。逆顺修持，圣凡天渊悬殊。盖众生虽具性德，绝无修德。纵有修为，皆与性德相悖，故谓之为逆修。以故性德莫由显现而得受用。佛则本性德之理体，起修德之事功。三惑由兹净尽，二严由兹圆满。修德功极，性德全彰。常住寂光，享受法乐。但以悲心无尽，又复示生世间，示成正觉，随顺机宜，说种种法，俾彼各各识取衣珠，就路还家。又以末法众生，障深慧浅。若仗自力，断难即生了脱生死。于是特开一信愿念佛，求生西方法门。令博地凡夫，与信解修证之诸菩萨，同仗弥陀弘誓愿力，往生西方。以期彻证性德，了无遗憾。此如来出世度生之一大轨范也。然佛于周昭王二十六年示生印度，历一千年至汉明帝永平十年，方请梵僧迦叶摩腾，竺法兰二尊者，赍佛经像至洛阳。二尊者以华人初闻佛法，若即以圆顿深经见示，则机教不契，难以得益。《四十二章经》文义明显，人易领会，故先译之。而佛智圆妙，即浅即深，圆顿教理，仍复具足。见仁见智，是在当人之智识耳。此经注解，唯蕅益大师为得其宗。其它亦各利一时之机。季圣一居士宿具慧<a id="page600"></a>
 根，皈依台宗知识谛闲法师，亲承讲演，颇有心得。由是随缘讲说，而必以导归极乐为事。此系依《华严》末后结顶之一著，与天台大师之《十疑论》而为提倡，以净土法门，为一切诸法之归宿处。《华严》尚且如是，后学敢不依承？近有请讲此经者，顺时之宜，特制新疏。其立法颇易引新学之士，由兹入胜。以此辈人能生信心，则展转劝化必广。故词不厌详，必期于义无所隐而已。一日以其稿见示，又祈作序。光以生甫六月即病目，凡六阅月，未一开目，故目力远不及人。今已七十有五，而目力益衰，不能详视意义，姑举大致以塞其责。所愿阅此经此疏者，务须识心达本，解无为法，及远离财色，坚勇修持。庶可亲证无念无作，非修非证之无上觉道耳。</p>
<p class="bodyContent">《净土生无生论讲义》发刊序</p>
<p class="bodyContent">净土法门，其大无外。一切法门，无不从此法界流。一切行门，无不还归此法界。实诸佛圆满菩提成始成终之道，亦众生仗佛慈力即生了脱之法。其理甚深，其事甚易。故致人多未能识其底蕴，或求人天福报，不敢直下承当；或舍信愿求生，专看念佛是谁。遂将如来普为一切上圣下凡特立仗佛慈力即生高预莲池海会之法，仍成自力。以既无信愿，纵令亲见是谁，亦只是大彻大悟而已。倘烦惑未尽，则依旧轮回，浊恶境缘，迷失者多；欲了生死，当在驴年。可不哀哉！幽溪大师乘愿示生。教开圆解，宗悟自心。笃修净业，普利人天。愍世之昧者，不知西方极乐世界，原是唯心净土。导师阿弥陀佛，原是自性弥陀。遂舍实事执空理，令人念自性弥陀，生唯心净土。竟将如来普利圣凡之道，认作表法寓言。只期一悟，余皆不计。致高明者反不如愚夫愚妇颛蒙念佛者，为能潜通佛智，暗合道妙，感应道交，蒙佛接引，即得往生也。其病由于好高务<a id="page601"></a>
 胜，实未深明高胜之所以然，竟致弄巧成拙，求升反坠，甚可悲伤。大师悲愍不已，特著《生无生论》。直显心、佛、众生，三无差别之心性。此之心性，具无量德，不变随缘，随缘不变。在凡不减，在圣不增。由迷悟之不同，致十界之差别。即此十界，一一无非心具心造，心作心是。求生西方，即真无生。以生乎心具心造心作心是之西方，非彼执理废事空有其名，实无其境之西方也。乃决定生而无有生相，决定无生而无有无生之相之生无生也。以信愿念佛，求生于自己心具心造、心作心是之西方。故虽生而无有生相，虽无生而不住无生之相。此《生无生论》之大旨也。了此，则谁肯背性而作三途六道之因果。即出世三乘之因果，亦复不以为极则，而直趣无上菩提之因果也。论凡十章，一一皆以心具心造，心作心是，三谛三观之旨而为发挥。俾循乞穷子，亲见衣里之明珠。旅泊孤客，还归本有之家乡。上契佛心，下契时机，故得论成讲演，天乐盈空，以为明证也。自明至今三百余年，流通传布，代有其人。近来世道人心，愈趋愈下。有心人思欲挽回，知非佛所说之三世因果，六道轮回之事理，不能改变人心。非信愿念佛，求生西方之法门，不能即了生死。故皆研究佛学，而复独致力于净土法门也。海门季新益居士，宿有慧根，笃信佛乘。曾于谛公会下亲承讲授，于天台三谛三观之旨，谛了无余。因苏垣诸居士之请，为之讲解此论。以其所讲，录之成书，颜曰《讲义》，命光作序。因阅其文，可谓显理深符实相；语妙比于天华。愿我读者同秉心具心造心作心是之义，以真信切愿，至诚念佛，求生西方。方不负幽溪造论，季君讲义之一番苦心也。</p>
<p class="bodyContent">李凤岐先生夫妇寿序</p>
<p class="bodyContent">人生世间，寿夭穷通，皆有一定，皆无一定。其一定者，儒者谓之<a id="page602"></a>
 命，谓之天所赋者。夫天，乃大公无私，何以所赋者高下悬殊，万有不齐乎？岂天亦有厚薄轻重之偏私乎？儒家不言三世，故以前因为天所命，而不知所谓天命者，即佛所谓果报也。佛以此身为报身，报前生所作善恶之因，故感今生所得寿夭穷通之果也。此其有定者。其不定者，或励志修持，积德累功，希圣希贤；与任意放纵，荡检踰闲，自暴自弃者。乃由今生所作善恶力强，转前生之业报，或增胜与增劣耳。即所谓天定者胜人，而人定亦能胜天也。《诗》曰：“永言配命，自求多福。”《书》曰：“作善降之百祥，作不善降之百殃。”《易》曰：“积善之家，必有余庆，积不善之家，必有余殃。”《礼》曰：“故大德必得其禄，必得其位，必得其名，必得其寿。”皆约现生修持所感而言也。以是知命自我主，福自我求。寿富康宁之权，操之在我。天不过因我之修持，而鉴临嘉许之。初非有厚薄轻重于其间也。凤岐先生有志于此，故以笃志为学之时，以家道贫寒，人丁繁盛，恐高堂或有忧思，乃业商于申，冀遂养志之念。岂知司理失人，未三年折阅过半。乃奋志时敏，专司其事。甫及一年，即获厚利。由是商业发达，日见兴盛，乃得以奉父母，睦兄弟，济贫困，开学校，大立承先启后之本，宏摅民胞物与之怀。而其德配黄夫人，赋性贤淑，温恭庄慎，故得翁姑妯娌侧庶等之欢心。家庭雍睦，人无间言。至于抚育儿女，则严慈并用，宽猛相济。虽非己出，有踰亲生。其懿德洵足为闺阃母仪，女流师范。故感令嗣咸有树立，辽祥则诚信无伪，丕承商业；荣祥则安居乐道，宏扬佛法。孙男女辈，悉皆性质淳厚，将来之成德达才，固可预知。凡此皆由先生与夫人厚德深仁之所培植而得来者。噫，《洪范》五福，无一不备。当此古稀双寿，若不进而祝之，则自屈屈人矣。乌乎可。光，佛弟子也。佛以欲令一切众生，皆得成佛为心，以一切众生皆有佛性，皆堪作佛故也。佛寿无量，等彼十虚。众生既具佛性，则其寿何以各异？但以众生迷而未悟，背觉合尘，情生智隔，想变体殊，致有三界六道，种种苦乐现象。而人间寿命，高者不过百年。纵非非想<a id="page603"></a>
 天，寿八万四千大劫，及至于尽，仍复下堕。究与蜉蝣朝生暮死者，有何可异？而阿弥陀佛普度众生，但具信愿，持佛名号。决定临终蒙佛接引，往生西方。既往生已，则超凡入圣，了生脱死。亲炙弥陀，参随海众；忍证无生，位登不退，即此一生，圆成佛道。其为利益，穷劫难宣。较彼自命通家，买椟还珠，弃金担麻之拘墟汉，岂不天渊悬殊乎哉？此为佛法中最易修持，最易成就之法，其利益又超出一切诸法之上。以其以果地觉，为因地心，故得因该果海，果彻因源也。先生、夫人果能不以人而废言，则西方七宝池中，立见又生两朵紫金莲花矣。愿深思之，愿深思之。</p>
<p class="bodyContent">《文钞摘要》序</p>
<p class="bodyContent">药无贵贱，愈病者良。法无精粗，合机则妙。修持法门，无量无边。末世钝根，实难遍通。况非证入，莫能获益乎？光宿业深重，现行微弱。滥厕僧伦，已五十年。一句佛号，尚未持到心佛相应，遑论其他各种法门？十数年来，每有误听人言，谓为知识。遂至信札往来，以求开示。然光固恪守本分，即以己之所知所修者奉告。若其识见高明，智慧广大，即令转求高人，决不敢以己之卑劣囿人。以致不能进于高明之域，而屈其天姿才德也。有谓光禁锢人读诵研究大乘经论者，不知凡来光处求教者，或身羁俗网，或年时已过。对此事务繁冗，来日无多之人，倘泛泛然令其遍读研究，而不先将净土法门之所以，令其彻底明了。其于种善根，明教理，则或有之，于即生了生脱死，或恐无有希望。以注重于读诵研究，以期开悟而自证，不复以信愿念佛，求生西方为事也。不知凡夫具足惑业，欲仗自力，于现生中了生脱死，其难甚于登天。以故光不避讥诮，而摅诚以告耳。有不嫌芜秽者，为之流布，名曰《印光法师文钞》。又有采取意致，分类编辑为《嘉言录》者。泰县李慧实居士，又欲摘其有<a id="page604"></a>
 合初机，及引曾读儒书，未明儒释同而不同，不同而同之所以者学佛，共若干篇，拟排印而广布之，祈予作序。予谓既有《嘉言录》，何必又印《摘要》？彼以上所说意固请，遂为叙其大致云。</p>
<p class="bodyContent">《般若融心论》重刻序</p>
<p class="bodyContent">《金刚经》者，乃佛令发菩提心，行菩萨道者，圆离凡情圣见，以行六度万行之轨范也。故曰：“我应灭度一切众生，灭度一切众生已，实无众生得灭度者。”良由内不见能度之我相，外不见所度之人及众生相，中不见所得无余涅槃之寿者相。四相圆离，六尘不著，故得称性遍修六度万行，以上求佛道，下化众生也。正所谓无所住而生心，生心而无所住。若有所住，则所生之心，便堕于凡情圣见之中，便与三轮体空，一道清净之义相戾。是故“应无所住而生其心”一句，实为此经纲要，亦为一切行菩萨道者之指南。幽溪大师《融心论》，约四教以释之，而会归于圆教。俾修持者得究竟实益，实为深契佛心，有益法道。惜未流通，颇为遗憾。善法大师得一钞本，王谋凤居士见之，愿为刻板，令光校正其钞写之误。因略取《金刚经》之要义，以弁诸首，庶可作阅此论者之前导云。</p>
<p class="bodyContent">民国十六年丁卯季秋</p>
<p class="bodyContent">《普劝学佛谭》序</p>
<p class="bodyContent">佛法大无不包，细无不举。凡欲学者，当事实行。否则如读药方而不服药，欲求病愈，何可得乎？是故念佛之人，必须要敦笃伦常，尽己职分，闲邪存诚，克己复礼，知因识果，希圣希贤，诸恶莫作，众善奉行。又须真为生死，发菩提心，以深信愿，持佛名号，决定求生极乐世界。以<a id="page605"></a>
 此自行，复以化他。俾内而家庭，外而世人，同沾佛化，同生净土。庶可不辜佛化，不负己灵。若其泛泛悠悠，研究种种法门，亦复依之修持。则其作大通家，并来生得人天福报，当可有分。而欲了生脱死，超凡入圣，恐难梦著。何以故？以一切法门，均须断惑证真，方可了生脱死。非如净土法门，仗佛慈力，可以带业往生也。佛力自力，奚啻天渊悬殊？了此则不敢仗自力以弃佛力，以延了生死之期于未来若干数劫也。刘达玄居士，以大劫弥漫，太平无期，遂息心研究佛典，方知佛法为一切诸法之本。果能依佛所说而行，上之则断惑证真，以复本性。下之则改恶迁善，而为贤人。贤人以身率物，则内而家庭，外而世人，均可相观而善。其移风易俗，固在于不知不觉中。《孟子》谓穷则独善其身，若能如上所说，虽穷亦何难兼善其乡邑乎哉。于是用通俗文，作《普劝学佛谭》数十篇。以期智愚共晓，人各修持。则天下太平，人民安乐，庶几可以亲见矣。范古农居士已发其蕴。不慧但将学佛之实行，及了生死之捷径言之。使人人同于此生了生脱死，较比仗自力修其余一切法，其难易不亦日劫相倍乎？</p>
<p class="bodyContent">民国庚午孟秋</p>
<p class="bodyContent">《因果实证》序</p>
<p class="bodyContent">因果者，世出世间圣人，平治天下，度脱众生之大权也。孔子之赞《周易》也，最初即曰：“积善之家，必有余庆。积不善之家，必有余殃。”此语依表面看，是说庆殃及于子孙。依实际论，其庆殃之归于本人者，当更大于子孙者多多也。箕子之陈《洪范》也，末后方曰：“向用五福，威用六极”。用，以也。极，穷困苦荼也。五福六极，实示前生之善恶因，及现生之善恶果也。儒经说前因现果，现因后果。孔子箕子此二<a id="page606"></a>
 语，最为明显。佛经说三世因果，最为详悉。撮要说之，则曰欲知前世因，今生受者是。欲知来世果，今生作者是。人每谓现生所享受苦乐吉凶者为命，谓天所命令，不知乃自己前生所作善恶之果报耳。天岂有厚于彼，而薄于此之命令乎？故《感应篇》云：“祸福无门，唯人自召。善恶之报，如影随形。”果知此理，则上不怨天，下不尤人。兢兢业业，恐惧修省。格除自心私欲之物，则自心本具之正知发现。由兹罔念作狂者，咸得克念作圣矣。此就儒教所说因果，尚有如此之大利益。况佛教人修戒定慧，断贪瞋痴，诸恶莫作，众善奉行。初则断尽世间烦惑，了生脱死，超凡入圣。次则渐渐进修，以至真穷惑尽，慧满福圆，彻证自心，成菩提道。咸皆不出因果之外，故曰：“因果者，世出世间圣人，平治天下，度脱众生之大权也。”宋儒谓佛说三世因果，六道轮回，乃为骗愚夫愚妇奉彼教之根据，实无其事。且人死形既朽灭，神亦飘散，纵有剉斫舂磨，将何所施？又神已散矣，令谁受生？破斥因果，令人无所畏惧，无所希求。则善无以劝，恶无以惩。以善恶均无因果，尧桀同归于尽。无远大志向者，谁肯孳孳为善，兢兢戒恶，以求身后之虚名乎？破斥因果轮回，误认格物致知，徒以诚意正心，尽谊尽分，为觉世牖民，明道致治之法。而不知以格自心私欲之物，致自心本具正知，示前生现世，现生后世，因果报应为敦督。何异决堤而冀水不横流，废食而冀民不饿死，何可得乎？幸人各具可以为尧舜可以作佛之心，不幸而教之不得其法，则不免为乡人为众生，莫能返本还原也。永嘉周群铮自幼至弱冠后，不知因果，已成罔念作狂之势。自民国初从乡先哲及善知识闻佛法，知因果，冀为克念作圣之徒。不禁自愍愍他，自伤伤他，以见闻确切之因果事迹，录成一帙，名曰《因果实证》。将欲排印，以期人各知因识果，超凡入圣，祈为序引。遂书此以明其大致云。</p>
<p class="bodyContent">民国二十八年己卯孟夏<a id="page607"></a>
</p>
<p class="bodyContent">《朝暮课诵白话解释》序</p>
<p class="bodyContent">大教东传，垂二千年。若缁若素，各随性之所近而为修持。虽修持法门，种种不一，而诵经，持咒，礼拜，忏悔，超荐孤魂，求生净土，实为大宗。以故古德于诸经咒，诸法门中，择其要者，订为朝暮二时功课。俾诸行人依之修持，以之消除业障，增长福慧，报答四恩，超度孤魂，以广佛慈，以尽己诚。其道固彻上彻下，其益亦冥阳靡遗。以故天下若宗，若教，若律，若净之道场，无不奉为定章。清初有著《日课便蒙》者，但略释字句而已。近有兴慈法师著有《二课合解》，颇为详明。但以文言稍深，不利初机。黄涵之居士，数年前曾著《初机净业指南》及《弥陀经白话解释》，印达数十万。外埠提倡佛学者，相继购请。涵之固知白话不如文言之蕴藉庄重，以其能令学问浅者，由兹得入，遂将朝暮课诵，通用白话解之。诚恐己见或有不到，一一均祈其友顾显微居士为之修正。又以其中所说名相义致，或不悉知，因先述《佛法大意》一册。《心经白话解释》与《弥陀经白话解释》篇幅颇多，均提出别行。二时课诵，得此解释，初机之人，当相继而得其种种不思议之利益矣。虽然，持诵经咒，贵在至诚。纵绝不知义，若能竭诚尽敬，虔恳受持，久而久之，自然业消智朗，障尽心明。尚能直达佛意，何况文字训诂与其意致。否则纵能了知，由不至诚，只成凡夫情见，卜度思量而已。经之真利益，真感应，皆无由得。以完全是识心分别计度，何能潜通佛智，暗合道妙，一超直入，顿获胜益也。每有愚夫愚妇颛蒙修持，所得利益，较聪明人为多者。一则以竭诚尽敬，专心一志。一则以悠忽疏散，虚妄计度之所致也。愿阅者咸知此意，则既已了知经义。于持诵时，仍复不生分别，如对圣容，亲聆圆音，了无一念之可得。则其利益，殆非笔舌所能形容，此持诵之秘诀也。普愿同人，勿忽此语，则幸甚幸甚。</p>
<p class="bodyContent">民国十九年庚午仲春<a id="page608"></a>
</p>
<p class="bodyContent">巢县鱼山圆觉禅院传戒序</p>
<p class="bodyContent">如来以三事故，令正法久住于世，众生悉蒙度脱。三事者何？曰戒、定、慧。以众生一向背觉合尘，轮回六道。今欲令其背尘合觉，趣证涅槃。非戒，则无所束缚，必至随逐尘境，起惑造业。非定，则识波奔涌，何能心无所住。非慧，则本具之真心，何由彻证。幻起之妄惑，何由顿灭。故《楞严经》云：“摄心为戒，因戒生定，因定发慧，是则名为三无漏学。”须知此三，全三即一，全一即三。切勿谓戒，但为定慧之初基而已。夫律仪戒，执身不作，可云初基。而定共戒，执心不起。道共戒，业尽情空，真穷智朗。岂非定慧之全体大用，何得唯以初基视之？然定共道共，仍以律仪而为本体。但以持戒功用浅深，而立此二名，初非另有所说之戒本也。世人每以律仪为论，致不知如来制戒大意者，或藐视之，而真戒、真定、真慧，无从闻熏而冀及，为可叹也。然如来法道，弘范十界。虽宏法大士，各皆三学圆明。而门庭建立，不能不各有专主。或专主于止作持犯，则为律。或专主于修观讲演，则为教。或专主参究本来，以期彻悟，则为宗。宗名教外别传，律教乃教内真传。言别传者，欲人于言外见本体也。非谓宗，迥出于教理之外也。试观世尊拈华，迦叶微笑，本地风光，彻底显露。了此则尽世间所有形形色色，无非世尊所拈之华。无不令人彻见自己父母未生前本来面目，况如来金口所说之无上妙法。便非此华，便不能令人亲见本来面目耶。而人天百万，纵见世尊拈华，悉皆罔措，亦如骑牛觅牛，了不可得。若知直下便是，则多少现成，多少省力。由其迷不知返，如演若之头，无端狂走；衣里之珠，枉受贫穷，为可哀也。须知律也，教也，宗也，此三者全，方可以续佛慧命，传佛法道。若或有缺，则便不足以上证阿耨菩提，下度一切含识矣。卢舍那佛，以戒为体，以恶无不尽名净，善无不圆名满。断恶修善，乃止作二持也。是<a id="page609"></a>
 律为佛身，教为佛语，宗为佛心。心语身三，决难分裂，决难互缺。否则只翼难飞，单轮莫运。欲自利利他，便难如愿矣。</p>
<p class="bodyContent">鱼山圆觉庵者，创自有明，延及当代。或仆或起，兴废不一。迨民国八年，住持境公和尚，发四弘誓，募化修葺。至十五年殿宇房廊，焕然一新。然而殿宇既成，乃欲传戒，以建丛林当务。于是千里走函，索序于予，以发挥其义。予因其宏传戒法，为法门之正典，遂不获辞。惟光于宗、于律、于教，皆无心得，何能不负所嘱。但以平日闻于佛祖古德，而鄙见所领会者，撮略言之，以塞其责。《遗教经》云：“汝等比丘，于我灭后，当尊重珍敬波罗提木叉。如暗遇明，贫人得宝。当知此则是汝等大师。若我住世，无异此也。”《梵网经》云：“我是已成佛，汝是未成佛，若能如是信，戒品已具足。”又云：“众生受佛戒，即入诸佛位，位同大觉已，真是诸佛子。”愿受戒诸佛子，各各自知自己本来是佛。以迷背故，反承此佛性功德力，轮回六道，受诸极苦。如转轮圣王梦作蚁子，寻膻阶下，自顾藐小。而床上王体，依旧不失。及至于醒，方知幻作蚁形，了无实体。一切众生，亦复如是。佛本是而未成，业原无而妄造。高推圣境，甘处凡愚。独让释迦世尊，为一雄猛丈夫，岂不大可哀哉？倘受戒诸佛子，各各勉旃。则不但不负境公传戒一番婆心。亦可慰如来出世制戒一番圣意也已。</p>
<p class="bodyContent">《苏州弘化社第六届出纳报告清册》弁言</p>
<p class="bodyContent">因果报应者，世出世间圣人，平治天下度脱众生之大权也。净土法门者，一切六道三乘，了生脱死圆证菩提之达道也。宋儒辟因果以后，治国、治家、治身、治心之法，徒存枝叶，了无根本。以驯至于狂流莫挽，无可救药。学佛不修净土，纵能彻悟自心，深入经藏。若未到业尽情空<a id="page610"></a>
 地位，依旧仍在六道轮回之中。生死海深，菩提路远。欲仗自力了生脱死，则难如登天矣。不慧业重福轻，障深慧浅。虽有救国救民，自利利他之心，而无弘法济众，己立立人之道。只可量己之力，稍为刊布宣说因果净土切要契机之经书。以期见者闻者，同生正信，同修净业，同皆敦伦尽分，闲邪存诚，诸恶莫作，众善奉行，以聊尽我心而已。民十九年庚午春，明道师拟立弘化社，流通前数年所排印各经书于上海净业社。蒙诸大居士佽助，得以开办。不慧于夏初掩关苏州报国寺，概不过问。次年弘化社移至报国寺，颇形发达。至今年十月彼去世，弘化社事，无人可托，只可自任。然以七十六岁粥饭庸僧，又复拙于应酬，倘诸大居士以为法为人之菩提心，仍旧维持。则弘化经书，固可遍布遐迩，不至以不慧接办而废弛也。书此祈诸大居士慧鉴。</p>
<p class="bodyContent">民国二十五年丙子仲春</p>
<p class="bodyContent">杭州云居山常寂光兰若七七念佛缘起</p>
<p class="bodyContent">念佛一法，乃如来普度众生之特别法门，三根普被，利钝全收。上之等觉菩萨，不能出于其外；下之逆恶罪人，亦可入于其中，不断惑业，得预海会，一得往生，定证菩提。而况末世众生，根机陋劣，不依此法，其何能淑？微军老和尚有鉴于此，爰于杭垣云居山立一兰若，名之为常寂光。意以自他同念佛名，同生佛国，渐次进修，同得圆满佛果耳。自微公逝世，其徒悉恪遵师命，永守成规。今妙灯大师以念佛一法，普摄定散。然必须专精用功，以期一心。庶可直登上品，速证寂光。拟于每年冬季，克期专念七七日。冀心佛相契，以证是心作佛，是心是佛之义，感应道交，不负如母忆子如子忆母之诚。然法会既开，唯期普利。凡在家善士，欲随喜修持者，皆所应许。唯闺阁英贤，固宜安住家中，一心念<a id="page611"></a>
 佛，不必入会，以期亲得实益，而无诸讥嫌，生人景仰，而永息疑谤。各随自分，勉力修持，实为要务。普愿见闻，同生信心，同修净业。庶可同生净土，同证菩提。尽未来际，受诸法乐也。</p>
<p class="bodyContent">民国十三年甲子仲夏</p>
<p class="bodyContent">福州海门莲社缘起</p>
<p class="bodyContent">真如性海，寂照圆融，无能无所，不迁不变。尚无涅槃之名，何有生死之事？但以众生迷昧，全体埋没，不了自心，妄逐幻境，由是于逆顺等境，起贪、瞋、痴，造杀、盗、淫，从劫至劫，轮回六道，了无出期。反承此寂照圆融，真如佛性之力，以作起惑造业，轮回生死之本。岂不大可哀哉？大觉世尊愍之，随机示导，说种种法，俾彼各得就路还家，亲见佛性。无奈众生根器不一，即生了脱，实难多得。因兹特开一信愿念佛，求生净土一门，冀彼若圣若凡，同于现生悉得解脱也。良以是心作佛，是心是佛，初非于心外别有所得也。以佛力不可思议，法力不可思议，众生心力亦不可思议。生佛互摄，感应道交，故得易于成办耳。</p>
<p class="bodyContent">海门罗禹曾居士，宿植德本，赋性慈祥。提倡净土，不遗余力。殆欲一切同伦，同证本具佛性，以故临终得遂所愿。其子铿端，彦俊，勉承父志，家中设有佛经流通处。欲令附近净侣，随时念佛，故于流通处中，立一莲社，颜其额曰海门。以诸佛法海，唯念佛最易得入。真如性海，唯念佛最易亲证。以此念佛法门，乃为入诸佛法海，证真如性海之门，故名海门。此约理而论。若约事说，则由其父海门居士提倡念佛，一切大众，方知世有至极广大，至极圆顿，至极深妙，至极简便之净土法门。凡来此念佛者，必须各各敦笃伦常，恪尽己分，闲邪存诚，克己复礼，诸恶莫作，众善奉行，戒杀护生，救济急难。以此自行，复以此化他。能如是<a id="page612"></a>
 者，则心与佛合，心与道合，现生即入圣贤之域，临终直登极乐之邦。庶可满海门居士提倡之本愿。而处处各建莲社，一一仿效海门，将见佛法兴隆，灾障消灭，雨顺风调，群登大同之世，民康物阜，共乐熙皞之天矣。</p>
<p class="bodyContent">乐清佛教净业社缘起</p>
<p class="bodyContent">大觉世尊，愍诸众生，迷本妙心，轮回生死，示生世间，成等正觉，随众生机，说种种法，虽大小权实不同，偏圆顿渐各异，要皆为令众生开示悟入佛之知见，究竟成佛而已。然众生根有大小，迷有浅深，不能直下畅佛本怀。又为末世众生业障深厚，智慧浅薄，寿命短促，知识稀少，匪仗佛力，决难了脱，于是特开一总摄初中后法，普被上中下根之净土法门。俾彼已证法身者，速成佛道，未断烦惑者，亦出轮回。其为利益，超出一代时教之上。以一则专仗自力，一则兼仗佛力。譬如跛夫，尽日只行数里，若乘转轮圣王轮宝，一日即可遍达四洲。故得九界同归，十方共赞。千经俱阐，万论均宣。以其为十方三世一切诸佛上成佛道，下化众生，成始成终之总持法门故也。溯自大教东来，远公首开莲社，当时高僧巨儒之预会者，凡百二十三人。自兹厥后，代有高人，续焰传灯，遍布中外。如来大法，有律、教、宗、密、净五种。唯净土一法，最易修持，最易成就，为律、教、宗、密之归宿。故古今律教宗密之知识，皆务密修，尤多极力显化者。此法真俗圆融，机理双契。不但为学道者，立出轮回之法，实为治国者，坐致太平之基。故往圣前贤，通人智士，咸皆修持，若群星之拱北，众水之朝东焉。迩来人心不古，弃本逐末。欧风东渐，竞尚唯新。废经废伦，废孝免耻，以驯致于大加提倡杀父杀母矣。有心世道人心者，见此现象，恐人道或几乎息，群起而设法挽救之。于是各处咸立净业社，居士林，提倡佛学。明三世之因果，示六道之轮<a id="page613"></a>
 回。令一切人守孝、弟、忠、信、礼、义、廉、耻之八德，行格、致、诚、正、修、齐、治、平之八事。则必能惩忿窒欲，闲邪存诚，诸恶莫作，众善奉行，而为世间贤人善人。发菩提心，自行化他，信愿念佛，求生西方，迨至临终，蒙佛接引，往生西方，而为出世间上善人。此各处立净业社之大意也。温州古为佛教兴盛之地。前者吴璧华极力提倡，故乐清虹桥，已有居士林之建立。今吴智馨，林智明，集合各信士，于县城中立一净业社，以期改转人心，辅翼国政。深恐未谙佛理者，莫明其益之广大深远，特祈作记，以发挥其义致。庶即心本具之妙道，人人皆可亲得而实证矣。至于其所建立与所修持，另有记者，此不备书。</p>
<p class="bodyContent">民国二十二年癸酉孟秋</p>
<p class="bodyContent">南通佛教居士林唐闸分林缘起</p>
<p class="bodyContent">“大觉世尊”，至“此各处立净业社之大意也”。 全同乐清佛教净业社缘起。江苏为南方佛法肇启之地。南通密迩苏州，昔年固家家观世音，处处弥陀佛矣。清季国运日衰，法运随之而衰，以致经声佛号，几成绝响。近来世乱已极，民不聊生，有心者咸皆提倡佛学。居士林净业社等，各处林立。陈慧恭居士纠集同志数十人，立一唐闸居士林。每月星期日，凡入会之林友，及随喜之善信，同来念佛一次。暇则随便演说净土法门之修持方法，与其利益，及三世因果，六道轮回，三纲五常，十善八德。俾一切人咸知拨乱为治之道，超凡入圣之法。庶不至徒具可以作佛之佛性，永劫长沦于三途六道之中，而不得受用也。诸林友祈示纲要，因略陈法门之大致，并立林之缘起，愿见闻者悉注意焉。则可不虚此生，不虚此遇，追踪往圣，了无遗憾矣。 甲戌孟夏<a id="page614"></a>
</p>
<p class="bodyContent">南京佛教净业社缘起</p>
<p class="bodyContent">“大觉世尊”，至“此各处立净业社之大意也”。全同乐清佛教净业社缘起。南京为古来佛教盛兴之地，今又立为首都。凡伟人杰士，学博智深者，皆萃于此。不有净社，则不易修实行而证净果。又五方同处，龙蛇混杂，不有净社，则何由出幽谷而登乔木？于是杨先芬，魏仰山等诸居士，于公余之暇，率诸同志，修持净业。以闻风随喜者多，暂租妙峰庵以为社址。又恐见闻及入社之人，不知法门利益，祈光作缘起以发明之。则即心本具之道，即俗修真之法，即念佛以护国，即潜修而辅世之益，皆可备知矣。</p>
<p class="bodyContent">民国二十四年乙亥季夏</p>
<p class="bodyContent">沪西念佛社缘起</p>
<p class="bodyContent">大觉世尊，调御众生，随机说法，虽大小偏圆不同，权实顿渐各异，要皆为令众生亲证即心本具之真如佛性而已。然此佛性，即心本具，非从外来，不自他得，如取家宝，受用现成。故其证也，乃极易事。无奈众生久居生死，迷惑甚深。喻如宝镜历劫蒙尘，欲令即复本体，彻现照天照地之光明，固非一日二日揩磨之功所能得也。如来悲心真切，知众生自力亲证之难，纵有修持，以烦惑未断，再一受生，不免复迷，从兹堕落者多，超升者少，于是特开信愿念佛法门。俾彼已证法身者，速成佛道，未断烦惑者，亦出轮回。较彼唯仗自力修戒定慧，以迄了生脱死超凡入圣者，其难易盖天渊悬殊也。以一则专仗自力。一则兼仗佛力。譬如跛夫尽日只行数里，若乘转轮圣王轮宝，一日即可遍达四洲。故得九界咸归，十方共赞，千经俱阐，万论均宣。以其为十方三世一切诸佛，上<a id="page615"></a>
 成佛道，下化众生，成始成终之总持法门故也。溯自大教东来，远公首创莲社，当时高僧巨儒之与会者，凡百二十三人。自兹厥后，所有律、教、禅、密，莫不以求生净土为返本还元之末后一著。以故莲风扇于中外，法利遍及古今。迩来人心不古，弃本逐末。欧风东渐，竞尚维新。废经废伦，废孝免耻，以驯致于提倡杀父杀母等恶行矣。有心世道人心者，见此现象，恐人道或几乎息，群起而设法挽救之。于是各处立净业社，居士林，念佛社，提倡佛法，明三世之因果，示六道之轮回。表佛性之真常，赞净土之超胜。令一切人守孝、弟、忠、信、礼、义、廉、耻之八德，行格、致、诚、正、修、齐、治、平之八事。则必能惩忿窒欲，闲邪存诚，诸恶莫作，众善奉行，而为世间贤人善人。发菩提心，自行化他，信愿念佛，求生西方，迨至临终，佛及圣众亲垂接引，令其往生，而为出世间上善人。此各处立社建林之大意也。</p>
<p class="bodyContent">沪渎为古来佛教盛兴之地，今又为通商巨埠。于民国十年间，已由王一亭等诸居士，创立佛教净业社，佛教居士林，订立规章，克实修持。而沪西一隅，尚付缺如，爰由乔恂如，金善生等诸居士，在曹行镇殿子庙，创立念佛社。每月朔日，率诸同志，虔持圣号，回向西方。兼为演说修持利益。恐见闻及入社之人不知所以，乃祈光作缘起，因为述其大意。须知以上所行，乃即念佛而护国，即潜修而辅世。彼拘墟者，由无智眼，遂谓佛教灭伦理，无益人国。是何异生盲，承天日覆照之恩，得以为人，以不见故，谓之为无。岂不大可哀哉？</p>
<p class="bodyContent">民国廿五年丙子孟冬<a id="page616"></a>
</p>
<p class="bodyContent">淮安观音庵普济莲社缘起</p>
<p class="bodyContent">“大觉世尊”，至“此各处立净业社之大意也”。全同乐清佛教净业社缘起。淮安在昔，亦为佛法盛兴之地。后遂寂然无闻。近来世风日下，有心人群起而挽救之。于是于城中观音庵，立一普济莲社。以期人各敦行伦常正理，修持净土法门。住持无为，亦具普济深心。缁素一心，同宏佛化。有杨佩文者，平生业儒，不知佛为何如人。因其孙未周岁而殇，颇痛惜，某居士劝令入社念佛，并令阅净土典章，彼遂精进常念。未三月，佛前灯华，结一莲华。中有舍利，大如粟米，色如翡翠。此殆彼之精诚所感，致佛为现此瑞，以坚诸人之信心。愿观此文者，同生正信，同务真修，则现在消除业障，增长福慧，优入圣贤之域。临终蒙佛慈悲，亲垂接引，高登极乐之邦。唯愿同人，咸各勉旃。</p>
<p class="bodyContent">民国廿二年癸酉冬至日</p>
<p class="bodyContent">靖江佛教居士林缘起</p>
<p class="bodyContent">如来圣教，法门无量。随依一法，以大菩提心修之，皆可以了生死，成佛道。然于修而未证之前，不无难易疾迟之别。求其至圆至顿，最简最易，契理契机，即修即性，三根普被，利钝全收，为律、教、禅、密诸宗之归宿，作人天凡圣证真之捷径者，无如信愿念佛，求生西方一法也。良以一切法门，皆仗自力。念佛法门，兼仗佛力。仗自力，非烦惑断尽，不能超出三界。仗佛力，若信愿真切，即可高登九莲。当今之人，欲于现生了生死大事者，舍此一法，则绝无希望矣。须知净土法门，法法圆通。如皓月丽天，川川俱现。水银堕地，颗颗皆圆。不独于格物致知，穷理尽性，觉世牖民，治国安邦者，有大裨益。即士农工商，欲发展其事业，老<a id="page617"></a>
 幼男女，欲消灭其疾苦者。无不随感而应，遂心满愿。今则人心陷溺，世乱已极。废经废伦，废孝免耻，实行兽化，种种邪说暴行，极力提倡。若不挽救，则人道或几乎熄。于是各处有心之士，群起而提倡佛法，明三世之因果，显六道之轮回，示娑婆之浊恶，表极乐之严净，以期斯世之人，克己复礼，生入圣贤之域。了生脱死，没归极乐之邦。靖江殷德增、朱慧超、黄慧真等诸居士，暨邑中士绅，于县城立一佛教居士林。每月朔望，及佛菩萨诞期，集众念佛。午后念佛毕，请通文理缁素，演说居尘学道，在野护国，敦伦尽分，闲邪存诚之道，真为生死，发菩提心，信愿念佛，求生西方，普令同伦超出苦海之法。俾一切人，知人皆可以为尧舜，人皆可以作佛之所以然。实行孝、弟、忠、信、礼、义、廉、耻之八德，力究格、致、诚、正、修、齐、治、平之八事。则于一切时，一切处，皆为希圣学佛之事。此实不居位而护国救民，不现形而移风易俗之大方便法门。林友咸以林既成立，当以大义普示来哲。庶若见若闻，咸发信心，共弘斯道，自可天下太平，人民安乐矣。函祈不慧作序，乃书此以塞其责云。</p>
<p class="bodyContent">民国二十八年己卯季秋</p>
<p class="bodyContent">皋东佛学莲社缘起</p>
<p class="bodyContent">净土法门，其大无外，为佛法之归宿，亦世法之源本。约俗谛论，举凡孝、悌、忠、信、礼、义、廉、耻之八德，格、致、诚、正、修、齐、治、平之八事，离此则不能究竟圆满。约真谛论，举凡断惑证真，超凡入圣之妙道，一尘不立万德圆具之真心，离此则不能直下亲得。况乎时值末法，人根陋劣，世道沦溺，大破纲纪。废经废伦，将成禽兽之区域。杀父杀母，共逞枭獍之行为。若不以三世因果，六道轮回之事理，与信愿念佛，求生西方之法门，为之挽救，则人道几乎息矣。于是有心世道者，群<a id="page618"></a>
 起而维持之。如皋东双墩诸善士，立一佛学莲社，于已废之火星殿，提倡敦伦尽分，闲邪存诚，诸恶莫作，众善奉行之世间法，以深立希圣希贤之基址，及真为生死，发菩提心，信愿念佛，求生西方之出世间法，以冀获了生死之实证。使世人同知本具佛性，同敦罔念作狂，共喻出苦要道，共思克念作圣，孝弟之道，修于家庭，念佛之道，盈于道路，士农工商，均不废其本业，而人心渐变作佛心，老幼男女，亦各尽其天职，而乱世何难成治世。根本培植既深，枝末畅茂自著。君子务本，本立而道生。欲家声丕振，子孙贤善，国运昌隆，人材蔚起者，宜于此各尽其心焉。其研究修持各方法，自有古今著述在。此特表其所以然之大略而已。</p>
<p class="bodyContent">南通余东袁家庙佛教净业社缘起</p>
<p class="bodyContent">佛法者，长夜之慧日，饥世之稻粮，险道之导师，苦海之慈航。近世人心陷溺，竞兴异计，凡古圣人所立纲常伦理，各欲推翻，竟成一无法无天之世道，大张旗帜，实行兽化。以其邪说灌输于无知无识者之耳，肆意妄为，无所拘忌，而不知其自绝于人类，以永劫常堕恶道也。人情如此，若不设法挽救，则此后之现象，何可设想。故有智之士，群起而提倡佛学。以期人人知三世因果，六道轮回之事理。而勉力为善，不敢作恶，生为圣贤之徒。又令修信愿念佛，求生西方法门，则仗佛慈力，出此浊恶，得预莲池海会。故余东盛忠甫，江景春等诸善士，与本庙住持慈辉大师，组织余东净业社，以为提倡。俾一切人咸知佛法，不徒阐明惟心自性之妙理，因果轮回之深义，即纲常伦理，较儒教尚为亲切。故遇父言慈，遇子言孝，兄友弟恭，夫和妇顺，主仁仆忠，各各令其尽自己之天职。又辅之以因果报应，生死轮回之说，则纵极顽劣，亦当稍戢狂心，遵行正道。以冀不招恶果，得受善报，况其断惑证真之法乎。须知佛法<a id="page619"></a>
 法门无量，修之及极，皆可以了生脱死。而于现生决定可以了生死者，唯有净土一门。其余则多生多劫，尚未可决定即了也。良以一切法门，皆仗自力。念佛法门，全仗佛力，亦兼自力。由仗佛力故，易于仗自力者奚啻百千恒河沙倍也。又须知念佛法门，实为十方三世一切诸佛上成佛道，下化众生，成始成终之总持法门。以故九界众生离此法，上不能圆成佛道。十方诸佛舍此法，下不能普度群生。若非宿种善根，何能得闻此法。闻而不修，与修而不力，则可痛惜哉。既修持矣，又当力敦伦常，恪尽己分，诸恶莫作，众善奉行，戒杀护生，恤贫济困，躬行实践，以身率物，存好心，说好话，行好事。则生有令名，没登佛国。渐次进修，以至成佛。方可不负自己即心本具之佛性，如来说法度生之婆心。果能人人如是，则何有尔诈我虞，相争相戕恶风。行看礼让兴行，干戈寝息。人祸既无，天眷常临。则世返唐虞，人乐太平矣。纵世人不能尽如是行，而一人行之，其即可亲得其益。而由一传百，至千至万，至无量无边，亦唯在人之提倡劝励之勤怠何如耳。世道坏时，由一二人而发起，以至坏得不可救药。今欲令好，岂可不知此意，而推置度外乎。故曰：“因地而倒，因地而起。离地求起，决无是理。”愿入会诸人，与见闻者，同知此义，则何幸如之？至于净土法门之修持法则，自有净宗各经论著述在。此中固莫由详说，特为标其纲要而已。</p>
<p class="bodyContent">宜兴佛教净业社缘起</p>
<p class="bodyContent">佛法者，心法也。此之心法，人人本具，个个不无，而为世出世间一切诸法之本，唯我释迦世尊彻悟彻证。深愍众生迷昧，以故随众生机，为说即心自性，及五戒十善，六度万行，并三世因果，六道轮回，与信愿念佛，横超三界等法。自东汉传入中国二千年来，历代王臣伟人智士，多<a id="page620"></a>
 皆崇奉修持，广为流通。试阅群籍，于历代所建塔寺一事，可以想见昔年佛法之盛矣。自清季来，国运日衰，兵戈迭兴。哲人云亡，庸流日多。所有僧众，大多数皆不自振拔，自暴自弃，以致佛法一败涂地。僧众既少倡导，儒者绝未一阅佛经，一觐高僧，徒守昌黎曲说，以佛为异端，害世害道，以致社会庸人，同声附和，遂成驱僧夺产，毁佛灭法之恶现象。而道德沦丧，并佚出儒教范围诸动作，遂甚嚣于尘上矣。使一切人，各各遵守五戒十善及悉知三世因果，六道轮回之理事。何得有此禽兽不如之现象？推究祸根，不得不归罪于昌黎之曲说也。又有愚夫愚妇，虽有好善之心，不得真实佛法，每每以炼丹运气，当做佛法。虽有好心，或稍培世福，或趋入魔道，深为慨叹。由有此各因缘，致从前大兴佛法之地，或竟无声迹，或稍存形相。致大多数人，如处长夜，不见天日。岂佛法之不幸哉，乃吾人之大不幸也。须知佛法，是力敦伦常之法，是阴翼郅治之法。是智信，非迷信；是积极，非消极；是救世，非厌世；是兼善，非独善；是合人生，非背人生。由世人不知佛法真相，致于此大有益于国家社会，并各人之身心性命者，加以各种讥斥之恶名，以自误误人。可不哀哉！同人等知见甚浅，初未研究，亦抱如上各种谬见。稍一研究，方知历代王臣伟人智士之奉行修持广为流通者，以其能穷究宇宙真理，能解决人生因由，能改革社会习尚，能巩固国家基础，能促进世界文明，能普了诸法原委故也。呜呼，今日之世界，非一大恐怖之世界乎？今日之中国，非一地狱式之中国乎？今日之人心，非一魔术式之人心乎？吾人处此险恶环境中，若不以佛所说之五戒十善，敦伦尽分，三世因果，六道轮回之理事，极力提倡，则人将与禽兽无异矣。用是集诸同志，随分随力，为之提倡修持。然佛法法门无量，唯笃修世善，信愿念佛，求生西方一法，为最切要，最普通，最易下手，最易成就之法，良以若不敦伦尽分，尚为世间罪人，何能上希佛佑？若不念佛求生西方，谁能现生断尽烦惑，了生脱死？是以我佛愍念不能顿断烦惑之人，特说此仗慈力即了生死之法？<a id="page621"></a>
 俾一切若凡若圣，同于现生悉得成办也。而晋之远公大师，遂力宏此法。由晋至今，千五百余年之缁素高人，继续宏扬，以致今日我等，同得闻熏修持，幸何如之？</p>
<p class="bodyContent">慧济居阅经室缘起</p>
<p class="bodyContent">佛法者，乃十法界一切四圣六凡公共之法也，无一人不当学，亦无一人不能学。以佛法，即心法。人谁无心，又复人谁识心？世固不乏聪明博达之士，以其专主向外驰求，不知返观内照。虽终日用心，终日说心，毕竟不知心为何物。何也？以其只有办事物之知识，绝无穷心性之智慧故也。今天下之乱，已至极底，废经废伦，废孝免耻，直欲举世之人，与诸禽兽，了无所异而后已。噫，可慨夫！详观古今治乱之由，莫不皆以家庭而为根据。使斯民通皆敦行孝友，恪尽己分，知因识果，改过迁善，如是则世未有不治，家未有不兴，人才未有不蔚起，天下未有不太平者。今之天灾人祸，相继而作者，皆因理学家破斥因果报应，生死轮回，俾上焉者无所勉，而懈于为善，下焉者无所畏，而敢于作恶。相沿已久，殆将决裂。及欧风一吹，则人道将几乎息矣。究其本源，乃理学家空谈理性，废弃因果之所致也。学说之贻误，有如此者，可不畏哉？今欲挽回世道人心，俾天下太平，人民安乐，舍如来即俗修真，明因识果之道，其何能淑？良以如来遇父言慈，遇子言孝，兄友弟恭，夫和妇顺，主仁仆忠，一一各令尽自己之职分，则家敦和睦，人习礼让矣。再进而修净土法门，则即世间法，修出世法，不离伦常日用，直入如来法海。纵令根机陋劣，亦可仗佛慈力，得于现生了生脱死，超凡入圣也。吴慧济居士得闻佛法之后，深悲一切同人，未沐佛化，于是特请浅近各佛书，以送初机，期其由浅而入深，下学而上达。又拟于自己家中，另筑一室，额之曰慧济<a id="page622"></a>
 居。聚各种正知见之善书，及契理契机之佛书。冀同族同村之人，同得瞻览，同敦孝友，同修净业。以期生入圣贤之域，没归极乐之邦。其用心可谓恳切周挚矣。所愿来此阅经诸善士，各各生恭敬心，生难遭想。所宜取法者，必使措之躬行。所宜切戒者，必须断除净尽。由是而希圣希贤，了生脱死，现身永膺多福，后裔长发其祥，皆可毕得矣。良由以正智慧，修行世间伦常大道，及出世间最为圆顿，最为简便之净土妙法，则于身，于家，于众人，于生死，均有所济也。慧济居之义，盖如是耳。非彼妄以己之法名为名，而欲人纪念不忘也。爰为发其隐义，以告来哲。</p>
<p class="bodyContent">民国十八年己巳夏六月</p>
<p class="bodyContent">《阿弥陀佛百颂》小序</p>
<p class="bodyContent">昔彻悟禅师以教义宗乘，作《念佛伽陀》各百首，词理圆妙，豁人心目。余友逸人和尚，辑古今净土各法语，为《西方公据》。又按弥陀因地果位各要义，以阿弥陀佛为首句，共成百颂，冀益初机。其颂以弥陀因地，弃国出家，发四十八愿，其各愿之下二句均依隋慧远法师《无量寿经义疏》之各愿科名，为一愿之主语。具修六度万行，以至圆满三觉，而证十三种名号。后复略颂国土庄严，佛慈普被，法门利益。虽词理远逊彻公，而愿名佛号，有利初机之记忆焉。今以百颂印书皮里，将题及小序，印于书面，以期阅者知所以云。</p>
<p class="bodyContent">彻悟禅师念佛伽陀教义百偈小序</p>
<p class="bodyContent">彻悟禅师深通教义，彻悟宗乘。晚年归心净土，自行化他。一以信愿念佛，求生西方为主。其所发挥，实为近代所罕见。今录其《教义百<a id="page623"></a>
 偈》，以为修净业者作一善导。</p>
<p class="bodyContent">画佛两利小引</p>
<p class="bodyContent">《观经》云：“是心作佛，是心是佛。”凡忆佛，念佛，观佛，礼佛，画佛，皆名作佛。由其心念于佛，心中便现佛之相好庄严，功德威神。故曰：“是心是佛。”为佛弟子者，可不致力于此乎？就中惟画佛，更加亲切。以不用全副精神，不能得其相好庄严，慈悲态度也。吾徒李仲和，向喜作画，稍有可观。近以皈依三宝，欲专画佛，以利自他。又以家贫不能随意作诸功德，因发心画佛，定价出请。得此笔资，除给纸笔颜料香烛外，尽数作供养三宝及公益之用，决不自己私用。若用当获盗三宝物，与欺佛欺人之罪。如此实行以期自他同种善根，同消恶业。现生则福增慧朗，报终则直往西方，为弥陀之弟子，作海会之良朋。爰为题之曰：“画佛两利。”并略叙其大意云。</p>
<p class="bodyContent">如皋募建荐孤弭灾佛七道场小引</p>
<p class="bodyContent">“三界无安，犹如火宅。众苦充满，甚可怖畏。”如来于法华会上，早言之矣。近世刀兵之惨，振古未闻。杀人之法，无奇不有。致令国运危岌，民不聊生。究其源由，总因众生在迷，不了我空。故于违顺等境，起贪、瞋、痴，造杀、盗、淫之所致也。然淫盗二事，贤者以礼自防，愚者为法所制，尚不至甚。唯杀生食肉一事，世俗习为固然，恬不介意。以致彼此生生世世，互相报复，酿成如此极惨之劫。可不哀哉？同人等救世有心，弭劫无力。窃以兵灾所伤，一切孤魂，抱恨九泉，久必成厉。是以大兵之后，必有疫疠及凶年，若不依佛法超荐，不但死者魂识无归，亦<a id="page624"></a>
 使生者心神痛怛。或致疫疠凶年，则如水益深，如火益热矣。然佛法法门广大，无量无边，唯念佛法门，最为第一。以弥陀因中，发大誓愿。若有信愿念佛者，必定垂慈接引，令其往生西方也。今订于某月某日，于某处，起建七日念佛道场。凡属善信，各宜发菩提心，来会念佛。以期孤魂各得超升，灾障悉皆消灭。如不便来，亦须在家虔念。但以七日之中，所有供佛之香烛果食，供众之茶饭点心，供孤之香烛箔锭，所费甚巨，恳祈一切善信，各随心力而为赞助。俾来会念佛者，于七日中咸得仗众人之财力，伸竭诚之供养，免来去奔驰之劳，得一心不乱之念。俾所荐之孤魂，仗佛力以直往西方。如邑阖境，消灾障而长获吉庆。当地各姓祖祢，悉托质于莲池。法界所有众生，尽栖神于安养。世界将见佛天云护，福祉骈臻，时和年丰，民康物阜，唐虞大同之象，或可见于今日。唯祈各各不惜心力忆念，不惜财力资助。则其利益，莫能名焉。</p>
<p class="bodyContent">如皋佛学会小引</p>
<p class="bodyContent">世出世间事，若具热心毅力，决无不成。邓子璞君，前为募建金陵法云寺大殿，立四十八愿捐册，手题其额曰：“有愿必成。”且为标其大意。未久而其愿果满。苏州陆西林，年逾八旬，家不甚丰，慨任一愿，随即交清。洵足为成就善举者之模范。今阅如皋马塘佛学会章程，并闻承办之朱季等居士，悉皆认真净修，而且力求撙节。当年经费仅需五百元。现虽入会者只数十人，但能广引会员，则人捐二元，自可无虞。况尚听人纳八元六元四元乎？彼法云殿二千元一愿，尚得即满。况此区区数元，兼有征信清册，年终报告。谁不乐于入会，以期亲沐佛化，现生为清净三业之善人，临终作高登九品之圣众。有愿必成，敢为创办与修持者保任焉。<a id="page625"></a>
</p>
<p class="bodyContent">宁波宝庆寺念佛堂置田碑记</p>
<p class="bodyContent">代益舟师作</p>
<p class="bodyContent">窃闻如来说法，众生得度，难易迟速，大有差殊。是以圆音顿演，机熟者即证菩提。一雨普润，根小者但长分寸。由是顿渐偏圆，广设逗机之教；律教禅密，大开利物之门。求其是心作佛，是心是佛。即念念佛，即念成佛，汇三乘五性同归净域，导上圣下凡共证真常，不断惑业，得预补处，即此一生，直登妙觉者，无如净土法门之殊胜超绝也。诚可谓佛教之宏纲，出尘之捷径。所以往圣前贤，人人趋向。千经万论，处处指归。在昔正像，代有高人，续焰传灯，腾辉竺震。末世劣机，欲了生死，舍此法门，其何能淑？舟初预僧伦，即闻斯道。欲结庐山之社，用追云坞之风。昔以布金无地，多年徒存此心。今则助道有人，一朝方满所愿。兹有大护法某某，宿根深厚，笃信佛乘，欲转秽土成净土，爰舍世财作法财，遂捐金钱若干圆，用置稻田若干亩。所收租课，充念佛费。延请七位师僧，执持六字佛号。毕生皈命，尽报投诚。自兹厥后，永守不替。用报国恩，并酬檀施。所愿现在未来同行外护，及见闻随喜善信人等，佛念一举，凡情顿断，福山耸而业海干枯，罪雾消而慧日昭彰。知佛所知，即持名而深达实相；住佛所住，生同居而直契寂光。又愿竖穷三际，横遍十方，一切有情，同染此香。以此功德，恭祝国基巩固，佛日增辉，八荒戴有道之长，四海乐无为之化。<a id="page626"></a>
</p>
<p class="bodyContent">济南净居寺恭请大藏功德碑记</p>
<p class="bodyContent">代作</p>
<p class="bodyContent">如来大法，利益宏深。阴冀郅治，显淑民情。使民日迁善，不知所以为之者，非止唯令人断惑证真，以自了出世而已。良由真如佛性，生佛体同。人皆可以为尧舜，人皆可以作佛。但以迷而未悟，故于六尘境缘，妄生染著。起贪、瞋、痴，造杀、盗、淫。致令长劫轮转，永无出期。如来愍之，为彼说心具佛性之理，三世因果之事。令修五戒十善，四谛十二因缘，六度万行，与即心即佛，及是心作佛，是心是佛之道。俾上根一超直入如来地，中根渐次修习证菩提。下根洗心涤虑为贤善。芸芸众生，无一不被其泽。又以末世众生，上根绝少，于是特开净土法门，冀若圣若凡，同于现生成办道业。其法门之简便易修，与利益之殊胜超绝，一代时教，悉无有二。故虽愚夫愚妇，若能依教修持，亦得现生超凡入圣，了生脱死。因兹古今有心世道人心之伟人，莫不提倡修习，护持流通焉。对凫居士宿受佛嘱，乘愿再来。愍济南之道场湮没，不辞劳瘁，特兴净居。所有因缘，具载前碑。见《增广文钞》又念寺虽成立，安众行道，若无藏经，则何以备知如来立法之至意，与自行化他之所宜。妙莲识等摸象，才堪驱乌。前委监理院务，已属人不称职。今又令充住持，能不即见陨越？然既莫能辞，只可勉力维持。遂同凫老入都请经，虽蒙政府俞允，而纸料工资，皆须自备。非三千圆，不克竣事。幸蒙新河县长潘君华斋，发菩提心，如数捐输。其为功德，何能名焉。奉经回寺，并诸建设，皆由善信出资赞助。又凫老先募寺中养赡基金万三千圆。近来诸凡扩张，殊觉歉绌。因又募七千圆，以为辅助。多年经营，今得圆满。凫老与诸檀信之功德，自有佛天鉴临，令其消灾增福，生登仁寿之域，没入极乐之邦。<a id="page627"></a>
 所愿住此寺者，放下身心，专修净业。暇则息心研究大藏经典，庶教理明而修持得宗，自行著而化他有据。能如是，则邪见不信之辈，悉当深生正信，相率修习护持，以期永久流通焉。法无兴衰，兴衰在人。唯愿现、未大众，各各勉旃。以此功德，恭祝国基巩固，治道遐昌。佛日增辉，法轮常转。俗美风淳，礼让兴而干戈永息。民康物阜，人心转而天眷常临矣。</p>
<p class="bodyContent">新昌石城寺重建智者大师衣钵塔记</p>
<p class="bodyContent">智者大师，久证法身。十地等妙，均莫能测。乘宿愿力，示生斯世。降灵之夕，神光烛天。眉分八采，目耀重瞳。由蕴非常之德，故现非常之相。是为梁武帝大同四年戊午岁也。甫离襁褓，卧必合掌，坐必向西。遇像必礼，逢僧必敬。盖欲为世模范，必谨之于其初也。弱冠出家，遍研经论。越三年，是为陈文帝天嘉元年庚辰，闻慧思大师在光州大苏山，特往礼谒。思师一见即叹曰：“昔日灵山，同听《法华》，宿缘所追，今复来矣。”即授以普贤道场，令修法华三昧。诵《法华经》，至《药王菩萨本事品》，“是真精进，是名真法供养如来”，豁然大悟，寂然入定。亲见灵山一会，俨然未散，获旋陀罗尼。自是以后，照了《法华》，如杲日之临万象。达诸法相，似清风之游太虚。遂以五时八教，判释如来一代所说。俾阅经者知其指归，不致望洋兴叹，莫识津梁。以三止三观，传佛心印。俾修行者，亲见自己常住不变寂灭真心。其所修虽与禅宗小异，其所证实与禅宗大同。以故禅宗传灯各书，均列智者于应化圣贤科中。如上教行二事，包括佛法净尽。然皆属自力进修之道，上根利智，亦可即生了办。若根器稍劣，又不知经若干生，若干劫，方能了生脱死也。于是随顺佛慈，宏扬净土。疏十六观，决十种疑。以六即之义释佛，令一切行人，知自己一念心性，与佛无二。而佛则修德功极，性德圆彰。己则惟具<a id="page628"></a>
 性德，毫无修德。性体不二，故六而常即。事修各别，故即而常六。知六而常即，故不生退屈，上慕诸圣。知即而常六，故不生上慢，下重己灵。末世众生，定慧力弱，不仗佛力，其何能淑？又得如此妙释，谁肯弃本具之衣珠，往贫里以循乞乎哉？由是宗风丕振，举国钦崇。上自帝后宰辅，下及净信士女，靡不闻风依止，草偃风行。自法流震旦，德业之盛，无有出其右者。至年三十八，始入天台山，是为陈宣帝大建七年乙未岁也。至则见其山境，与其僧定光，乃十七岁礼佛发愿时，神游之境，与所遇之人也。固知宿与此山有大因缘。自兹以后，或在山宏法，或随机应缘，二十余年大宏法化。具如本传，此不繁述。隋文帝开皇十七年丁巳，扬州总管晋王杨广，遣使迎师至扬州。师与使偕行，至新昌石城寺，知住世缘尽，遂略举法要以示大众。言讫，唱三宝名，如入三昧，是为十一月二十四日未时也。世寿六十，僧夏四十。遗命灵龛归于佛陇。诸弟子以师入灭于此，故为建一衣钵塔，以作纪念。令后世四众见者闻者，同种善根。自昔至今，千四百年，地随时变，颇不适宜。寺僧汝愚，与诸缁素议，迁于大佛岩之北。实为来龙之总脉，众山之关键。地势高而瞩望远，庶可发起见闻者之善心。乃为叙述其大略云。</p>
<p class="bodyContent">闽侯罗梓生居士生西记</p>
<p class="bodyContent">世出世间，以诚为本。诚之所至，金石为开。况同赋此心之同人，与了无有心，以众生之心为心之佛菩萨乎？世未有诚不至而人兴观感，佛垂加被者。亦未有诚至而人无观感，佛无加被者。故希圣希贤，学佛学祖者，唯当致其诚而已。吾于罗梓生居士生西事，得一证据焉。居士名禹曾，字梓生，福建闽侯人。昆弟三人，伊居其次。少业儒，壮入军籍。八岁丧父，事节母，待兄弟，以孝友闻。赋性真实忠厚，俭朴廉洁。内不<a id="page629"></a>
 欺己，外不欺人。以故军官信任，令管军需。十余年除薪水外，绝不染指。而且笃信佛法，颇厌尘境。中年丧偶，其念已同槁木寒灰。民国壬戌丁母忧，遂屏绝荤腥，专修净业。其子铿端与彦俊，偕诸同志，组织福州佛化社，居士鼓舞赞襄，提倡尤力。甲子夏，社迁西湖开化寺，人地均称适宜。但以寺建已久，栋宇参差，佛像剥落。居士欲令来念佛者观感兴起，遂独任修葺而庄严之。工甫半而谢世，时在丙寅六月初九，寿六十岁。铿端能继父志，俾得圆功。可谓善于事亲矣。初，居士将终前十余日，忽疽生于项，殆属宿业。内溃，寒热间作。居士欲借此苦，速获往生，令眷属就室念佛，以助正念。亦有友人来助念者，每至数十。预嘱眷属，临终不得先行洗濯换衣哭泣等，丧中无论祭神待客，俱不得用荤酒。殓服唯素布，不得用绸帛。子媳咸遵。雪峰达本方丈，特来开示。故十余日中，虽有痛苦，心常镇定，了无异念。至临终时，正念分明，安详而逝。眷属等各节哀念佛五句钟，方为洗濯换衣哭泣等，可谓知法。及至入殓，顶门犹温，四肢柔软，可为生西之证。尤异者，子媳皆发愿终身长斋念佛。佛化社社友，为其念佛念《往生咒》者，凡三十余家。所念佛号，有一千五百余万。《往生咒》，有十一万九千余遍。俱以此祈莲品转高，无生速证。非平生至诚感人，何能如此？噫，若居士者，可谓一乡之善士，如来之真子矣。或疑居士敦笃伦常，力修众善，而且多年念佛，何以临终尚生恶疽？不知吾人从无始来，所结怨业，莫能悉数。若不念佛，将长劫报复，无有了期。居士殆由念佛之力，转后报重报为现报轻报，以解脱生死诸苦，直往西方，高预海会，亲炙弥陀，与诸上善人同会一处也。昔戒贤法师尚婴笃疾，玄奘法师临终亦有痛苦，各蒙菩萨指示安慰，谓是宿世恼害众生之报。况博地凡夫乎？故为略书所以。赞曰：</p>
<p class="bodyContent">卓哉居士，足称哲人。虽居尘世，不染世尘。</p>
<p class="bodyContent">禀性孝友，勤俭仁恕。家庭之乐，融融泄泄。</p>
<p class="bodyContent">律身严谨，接物和易。翘心净土，冀证真谛。<a id="page630"></a>
</p>
<p class="bodyContent">既启佛化，又新佛宇。金碧庄严，用表感慕。</p>
<p class="bodyContent">年登耳顺，即示西归。眷友助念，功德巍巍。</p>
<p class="bodyContent">故致临终，一心忆念。随佛往生，顶暖可验。</p>
<p class="bodyContent">其子与媳，悉发诚愿。素食念佛，毕生不变。</p>
<p class="bodyContent">以此功德，冀增莲品。速证无生，回度堪忍。</p>
<p class="bodyContent">社友祈予，记载其事。欲令见闻，同沾法利。</p>
<p class="bodyContent">爰取行略，发其隐义。用满如来，度生宏誓。</p>
<p class="bodyContent">江母汪太夫人往生记</p>
<p class="bodyContent">净土法门，利益宏深。自大法东流，以博地凡夫信愿念佛，求生西方，因兹出五浊而登九品者，何可胜数？以佛力、法力、众生心力，三皆不可思议，故得此奇特殊胜之果。实为一代时教之所无，而惟净土法门为然也。此之法门，唯重实行。以感佛故，得仗佛慈力，带业往生。较彼专仗自力断惑证真，以超凡入圣，了生脱死者，其难易，不可同年而语也。婺源江易园居士，初膺教职，每为学生讲说，必以笃行孝友，恪尽己分为事。至为讲说义理，必期发挥尽致，了无余蕴而后已。因兹过为劳瘁，遂成痼疾，群医诊视，均不见效。后有友人劝以息心念佛，遂得痊愈。由是屡亲知识，专研净宗。始知此法，实为十方三世一切诸佛上成佛道，下化众生，成始成终之殊胜法门。于是由亲及疏，悉皆以此奉劝。其母汪太夫人，赋性贤淑，一闻其说，即发心持斋念佛。日必课佛万余声，兼持《观音普门品》、《普贤行愿品》、往生、大悲等咒，以为助行。今春因匪避地，值狭路，遇牛行挤轿。轿夫与轿，跌仆田中。轿已破裂，而江母竟不惊不怖，了无损伤。以在轿中，默持《普门品》故。是知江母之功夫绵密，故得此感应也。年七十有八，耳聪目明，绝无老状。至五月末，示微<a id="page631"></a>
 疾，三十日闻其孙有朋，与人讲四十八愿，犹令侍者谛听。因问：“明日是初一乎？”盖预计归期也。至夜半睡醒，觉痰闭而欬吐无力。于是全家念佛，以祈速得往生。易园又复示以佛愿弘深，当深归向，若能通身放下，一心念佛，必定感应道交，蒙佛接引，往生西方。历一时许，至辰刻，安然坐逝。逝时犹见颔动，盖心中默念，但无声可闻耳。自辰及申，历五时之久，念佛不辍。申后方为洗浴、著衣、哭泣等。以人之将终，身力不支，若预为洗浴、换衣及哭泣等，必致破坏正念，不克往生。今既不移动，又不哭泣，大家同声念佛，使彼心中惟有佛念，了无余念，故得正念昭彰，随佛往生，诚可为法。愿孝子慈孙，咸皆依此，其为孝慈也，大矣。且江母预先嘱其子媳，令终后首不戴佛，口不含钱，不著华冠绣服，衣惟布制，项挂念珠而已。所有纸衣冥器，均不宜用。丧祭概用蔬素，不得效世俗用荤祭神等。噫，江母之言之行，皆足以为末世法，母仪闺阃，师范女流。其人虽逝，其德常存。愿世之闺阁英贤，闻风兴起，以江母之言行，是则是效，则相夫教子，以成贤善。俾二妃三太之懿行，又复见于今日。兼以深明即心本具之佛性，笃修即俗修真之净业。庶几人敦礼让，世复唐虞。本此了无形迹致治之道，以作挽回世道人心之法。愿各勉旃，则幸甚幸甚。</p>
<p class="bodyContent">善女人何王氏圣缘生西记</p>
<p class="bodyContent">佛言一切众生，皆有佛性，皆堪作佛。然佛性是同，而众生心相，万有不齐。或有信受，或有背驰者，何也？须知众生虽皆在迷，由宿因现缘不同，以致发生逆顺二种现相耳。佛性如种子，宿因如播种，现缘如时雨。种子既播于地，一经时雨，能不发生乎？而一切众生，谁无佛性，长劫轮回，决不能了无宿因。所最关要者，在善知识开导，及自己发决裂心<a id="page632"></a>
 耳。故《法华经》云：“善知识者，是大因缘。所以化导令得见佛。”《楞严经》云：“若众生心，忆佛念佛，现前当来，必定见佛，去佛不远。如染香人，身有香气，此则名为香光庄严。”若上海何王氏者，本一无知无识之妇女耳。自二十九岁，得闻净土法门，遂皈依三宝，吃素念佛。深厌娑婆浊恶，决志求生西方。三十年来精进不懈，于今民国十七年年五十九岁，至六月十九日，预知时至，嘱咐家眷：“吾于今夜十二句钟归西，汝等至时，当同声念佛相助，切不可悲哀哭泣，以致坏我正念。”因自行沐浴，著所制寿衣。先念《大悲咒》若干遍，次即专念阿弥陀佛圣号。至十一句钟，阖家大小同声助念南无阿弥陀佛。至十二句钟，遂端坐念佛而逝。夫如此作略，虽古今学问功业盖世者，亦不多见。况其下焉者乎？而何王氏以一无知无识之妇女，乃能于三十年精进修持，致临终现如是相，足见一切众生皆有佛性，皆堪作佛，及净土法门，实为转凡成圣之第一法门。愿见闻者，同事修持。庶可不辜佛化，不负己灵也已。</p>
<p class="bodyContent">乐慧静优婆夷生西记</p>
<p class="bodyContent">自大法东来，庐山结社，一切善知识，多皆主张净土法门。以其仗佛慈力，较彼专仗自力者，其难易奚啻天渊悬殊也。而一切四众，由念佛而亲证三昧，断惑证真，直登上品者，亦不乏人。其他以真信切愿，持佛名号，感佛接引而往生者，则非算数譬喻之所能知也。定海乐斌章，虽作商业，然颇信佛。今春来沪，适光寓太平寺，遂与其妻同来，求受三皈五戒。斌章法名慧斌，其妻法名慧静。因与《文钞》、《嘉言录》等书，令其依之修持。慧静从此专意念佛。至五月半间得病，以迄七月初，犹能勉强支持，礼拜念佛。此后则卧床不起，然心中常自默念佛号。至八月初七夜，咳嗽一小时，遂睡著。梦见许多僧人，及诸童子，与幢幡等。及醒，<a id="page633"></a>
 病苦全愈。至初九夜，又梦见观世音菩萨，与众僧及诸童子。初十夜，侍病者及诸眷属，见彼口念佛号，手作拜势者十余次，遂睡去。醒云：“佛已来过，吾将往生。”问何时去，则云不知。次日令将所有衣服首饰，均变卖作善举。劝家人为善修德，明因知果。至午，眼忽发光。其光似黄非黄，似红非红。即云：“佛来也。”面作笑容。其身先日已浴过。又令女佣再为洗脚，自己洗面，眼光即发，谓慧斌曰：“佛与大势至菩萨，及诸童子，接我到西方去。”慧斌欲再问，云莫搅乱我。但随助念者，默持佛号，不数分钟，即逝。夫慧静以一弱女子，闻净土法门未及一年，便能临终有此瑞相，足见众生皆具佛性，佛愿不虚。永明所谓万修万人去者，为的确可据也。慧斌持状来，又以遗资助印《历史感应统纪》。因节录其事，并示法门大意，而为之记。</p>
<p class="bodyContent">十八年己巳季秋</p>
<p class="bodyContent">杨佩文居士得舍利记</p>
<p class="bodyContent">杨佩文，江苏淮安县城人，年四十四岁。向读书训蒙，近亦辍馆。今夏六月下旬，以孙未周岁而殇，颇痛惜。一居士劝其入普济莲社念佛，并令阅《文钞》、《嘉言录》等，顿生信心，念心颇纯切。至九月下旬晚课时，见佛前油灯，结一莲花。花心有一黑珠，后花落而珠流于案，大如粟米，色如翡翠。颇以为异，而不知其为何物。遂持至莲社，亦无识者。十月中旬，以书并此舍利寄光，求证明。光即以小磁盒盛之，令护关师及三四俗弟子看。时其质，大于初开封时有二三倍。亦不甚介意，即供于佛前。次晨早课毕视之，已无有矣。遂即报书彼莲社，谓此系精诚所感之舍利。昨看毕供佛前，今晨视之无矣。或复归原所，祈为详察。后得彼书云，莲社家中，俱无所有。而佩文愈生正信，知佛法不可思议，求皈<a id="page634"></a>
 依。因为取名慧潜，盖取颛蒙念佛，即可潜通佛智，暗合道妙之意。外道谓精气神炼之久久，则成舍利。宋人刻《龙舒净土文》板，及绣经，于刀下针下得舍利，及此灯花之舍利，是谁之精气神所炼者？应以舍利身得度者，即现舍利而为说法。</p>
<p class="bodyContent">民国廿二年冬至日</p>
<p class="bodyContent">阿育王佛舍利塔纪实</p>
<p class="bodyContent">浙江宁波鄞县东乡四十里鄮山，有广利寺。原名阿育王寺，故人仍称之。昔佛灭后，中天竺国阿育王，统王阎浮，威德广大。所有鬼神，悉皆臣属。意欲普利世人，启其祖阿阇世王所藏之八万四千佛舍利，役使鬼神，碎七宝众香为泥，一夜造成八万四千宝塔，散布南赡部洲。耶舍利尊者，伸手放八万四千道光。一鬼捧一塔，顺光而趋，至光尽处，则安置地中。东震旦国，有十九处。大教东来，次第出现，如五台育王等是也。育王之塔，晋武帝太康三年，有僧慧达，乃利宾菩萨示迹。礼拜请求，从地涌出。遂建阿育王寺，供于殿内石塔中。塔门常锁，有欲睹舍利者，先通知塔主。殿中礼佛，礼毕，跪于殿外阶缘。每有人跪，凡欲睹者，均随之而跪。塔主请塔出，先令居中跪者睹。次则遍令随跪者睹。虽一日随睹数次，亦不以为烦。其塔高一尺四寸，周围亦只尺余。塔之中级内空，中悬一实心钟，钟底正中，有一针，舍利附于针端。四面有窗，华格栏遮，手不能入。即于华格孔中睹之。其舍利之形色大小、多少、定动，均无一定。平常人睹，多见是一粒，亦有见二、三、四粒者。有见舍利靠于钟底不动者；有见一针下垂至寸许者；有见忽降忽升，忽小忽大者；有见青者黄者赤者白者；及一色之浓淡不同，并二色相兼之各种异色者。有见色气黯然者；有见色气明朗者。不独人各异见，即一人亦多转变不<a id="page635"></a>
 一。又有见莲华及佛菩萨像者。亦有业力深重，完全了无所见者。见其小时，每如小绿豆大。亦有见如黄豆大、枣大者。明万历间，吏部尚书陆光祖，笃信佛法，极力护持。与亲友数人来睹，初看如小豆大，次如黄豆大，次如枣大，次如瓜大，次如车轮大。光明朗耀，心目清凉。时舍利塔坏，塔供库房，陆遂发心重修塔殿。彼亲友所见亦甚好，但无陆之奇特神妙耳。须知如来大慈，留此法身真体。俾后世众生，种出世根。以由睹此神异，自可生正信心。从兹改恶修善，闲邪存诚，以期断惑证真，了生脱死，直至复己本具佛性，圆满无上菩提。此如来示现不思议相，曲垂接引之本心也。愿见闻者，同深感念，则幸甚。光于光绪二十一年幸得虔礼数旬，兼阅《育王山志》，故知其详。</p>
<p class="bodyContent">南通金沙区佛教居士林成立宣言</p>
<p class="bodyContent">因果者，世出世间圣人，平治天下，度脱众生之大权也。儒教圣人注重因果，见于经传者，多难胜数。孔子之赞《周易》也，最初即曰：“积善之家，必有余庆；积不善之家，必有余殃。”须知既有余庆、余殃以及子孙，则本人之庆、殃为更大矣。然本人庆、殃，固不专在现生论，必并来生后世而论，方得圆满周到。即此语以察圣人之心，其三世因果，六道轮回之事理，已彰明显著于言外矣。箕子之陈《洪范》也，末后则曰：“向用五福，威用六极。”此五福六极之说，深含三世因果之义。乃圣王教民希向五福，畏惧六极，修德立命，趋吉避凶之德政。世儒不察，归之王政之赏罚。不但深诬王政，亦且事理矛盾。宋儒窃取佛经之奥义，以发挥儒教。恐人各学佛，以致儒门冷落，遂以如来所说治己、治人、治国、治天下，普令众生超凡入圣了生脱死之根本法，一刀砍断，令一切人无希向畏惧。谓因果报应，乃佛设此以骗愚夫愚妇，奉彼教耳，实无其<a id="page636"></a>
 事。人死之后，形既朽灭，神亦飘散。纵有剉烧舂磨，将何所施。神已散矣，令谁托生？由此之故，儒者于因果轮回，皆不敢出诸口。徒赖正心诚意，以维持世道人心。既无因果轮回，一死即了，则正心诚意有何益？不正心诚意有何损？从兹善无以劝，恶无以惩。以驯至于提倡贪欲，奖励恶行，不以为耻，反以为荣者。皆以破斥因果轮回之语以酿成之，而人道将几乎熄矣。于是有心世道之人，群起而挽救之。居士林，净业社等，各处建立。提倡因果轮回，与超出因果轮回之净土法门，必使因地而倒，仍复因地而起。</p>
<p class="bodyContent">金沙居士林，已经成立，当于居士之名实事业，一肩担荷。则世返唐虞，人希圣贤，当不久可亲见矣。所言居士之名者，居家修道之士也。实者即敦伦尽分，闲邪存诚，诸恶莫作，众善奉行，修行世善，以立其基。真为生死，发菩提心，信愿念佛，求生西方，普愿自他，同了生死。能如是者，方可不负居士之名。事业者，即以身率物，宏扬佛化，唯以自利利他，己立立人为志事，于虚名浮利，略不萦心，于伦理清规，决不违犯。俾凡见者闻者，悉生景仰之心。所谓以言教者讼，以身教者从。世出世间，无一事不以身为本者。本若不立，纵有作为，悉是场面上事。既非真修，必招外侮。反令邪见人据此以谤佛法。自他二利既失，生死大事何了？若是入林林友，各发金刚坚固之心，誓行自他兼利之事，尽伦学儒，尽性学佛。追踪过去先觉，不肯稍涉退屈，是名真佛弟子，是名真大丈夫。则居士之名实事业，可以光辉即世，垂裕后昆矣。</p>
<p class="bodyContent">甲戌孟冬</p>
<p class="bodyContent">题吴江费陂龙灵岩藏经图偈</p>
<p class="bodyContent">高高山顶上，建巍巍宝塔，塔中贮佛像，及与诸经卷。<a id="page637"></a>
</p>
<p class="bodyContent">佛经在塔中，常放大悲光，凡夫虽不见，亦冥受其益。</p>
<p class="bodyContent">譬如阳春到，万卉咸发生，由此胜因缘，种成佛善根。</p>
<p class="bodyContent">迨至机缘熟，精进修净行，复本有佛性，直成菩提道。</p>
<p class="bodyContent">古人建此塔，深欲继佛志，塔久遂倾毁，佛经乃出现。</p>
<p class="bodyContent">居士费陂龙，收得若干卷，装璜送灵岩，及与诸亲友。</p>
<p class="bodyContent">爰绘灵山图，作后世纪念，缅惟佛慈悲，令诸含识见。</p>
<p class="bodyContent">其事实难思，或闻不信受，始以风俗事，反显其胜利。</p>
<p class="bodyContent">世有极毒蛇，及与极疯狗，或啮人衣服，其人即便死。</p>
<p class="bodyContent">又有啮人影，或目视其人，其人亦即死，以毒业重故。</p>
<p class="bodyContent">此众生恶业，势力尚如此，何况佛慈悲，逾天地父母。</p>
<p class="bodyContent">一得蒙见闻，即获难思益，若深思此义，当痛哭不息。</p>
<p class="bodyContent">普愿一切人，感佛大慈悲，当如救头然，念佛求摄受。</p>
<p class="bodyContent">凡见佛化事，及与诸众生，一一作佛想，不敢生轻忽。</p>
<p class="bodyContent">以此胜功德，回向生西方，决可临终时，蒙佛亲接引。</p>
<p class="bodyContent">以此荐父母，是名真实孝，以故《梵网经》，令孝顺父母。</p>
<p class="bodyContent">尽法界圣凡，皆悉令成佛，庶可为尽伦，不愧为佛子。</p>
<p class="bodyContent">费子欲荐亲，祈书所绘图，因推原其意，书此以勖勉。</p>
<p class="bodyContent">庚辰秋季</p>
<p class="bodyContent">普为施资流通《历史感应统纪》及展转传布看读诸善信回向偈</p>
<p class="bodyContent">三界一切法，唯是一心作。顺道则善吉，逆理则凶恶。</p>
<p class="bodyContent">懿哉古大人，存心同天地。用己才智力，参赞其化育。<a id="page638"></a>
</p>
<p class="bodyContent">事事欲普利，天下及后世。博爱而济众，了无居德意。</p>
<p class="bodyContent">功高名誉隆，德大吉庆莅。生备享五福，余庆覃后裔。</p>
<p class="bodyContent">此风若兴行，世界自安治。人各怀礼让，咸思尽己谊。</p>
<p class="bodyContent">哀哉诸小人，唯知有自己。存心与作事，绝不循天理。</p>
<p class="bodyContent">陷人以自安，损人以自益。唯务得现利，不知折宿福。</p>
<p class="bodyContent">及至结果时，苦报无穷极。徒为人所怜，罪业莫由息。</p>
<p class="bodyContent">上启于唐虞，下迄于明代。善恶各事迹，诸史悉备载。</p>
<p class="bodyContent">今世道陷溺，有识咸忧惧。吾友聂云台，设法为救济。</p>
<p class="bodyContent">特请许止净，辑感应统纪。排印广流通，法戒冀自取。</p>
<p class="bodyContent">幸得诸善士，出资逾万元。敬印二万部，用普结善缘。</p>
<p class="bodyContent">所余之净资，另排报纸本。字小而价廉，慰青年学悃。</p>
<p class="bodyContent">报纸印四万，流布于遐迩。举凡见闻者，无不生欢喜。</p>
<p class="bodyContent">两种出版后，止净重校阅。稍有所增修，比初逾亲切。</p>
<p class="bodyContent">李耆卿居士，愿任剞劂资。写刻请高手，必期永传持。</p>
<p class="bodyContent">余亦令重排，书报二种本。加以增修字，以期垂久远。</p>
<p class="bodyContent">因果之理事，既以大明显。有心世道人，得有所舒展。</p>
<p class="bodyContent">普愿见闻者，设法广流通。庶几息竞争，直臻于大同。</p>
<p class="bodyContent">愿彼发起人，及与编辑者。助印诸善士，看读取法者。</p>
<p class="bodyContent">现在及未来，一切诸善人。同消诸恶业，同长胜善根。</p>
<p class="bodyContent">生则获五福，没则登九品。先亡生净土，后裔为世准。</p>
<p class="bodyContent">风雨常顺适，物阜而民康。俾彼四夷人，咸来观国光。</p>
<p class="bodyContent">民国十九年庚午闰六月吉日<a id="page639"></a>
</p>
<p class="bodyContent">敬为施资流通《观世音菩萨本迹感应颂》及展转传布看读诸善信回向偈</p>
<p class="bodyContent">猗欤观世音，誓愿难思议。久成等正觉，复现菩萨身。</p>
<p class="bodyContent">随类而逐形，寻声以救苦。可惜世间人，多多皆不知。</p>
<p class="bodyContent">故特著此书，冀得广流布。幸蒙诸善信，任印已数万。</p>
<p class="bodyContent">从此屡续知，屡续相任印。能至数十万，庶慰菩萨心。</p>
<p class="bodyContent">又复遍翻刻，中外广传播。俾知观世音，实一切依怙。</p>
<p class="bodyContent">譬如大火炬，普照于昏衢。亦如巨铁轮，普渡诸沉溺。</p>
<p class="bodyContent">盲人之导师，病夫之医药。寇贼时城郭，饥馑时稻粮。</p>
<p class="bodyContent">须知菩萨恩，逾天地覆载。纵尽劫宣扬，亦止示少分。</p>
<p class="bodyContent">愿诸任印者，业障悉消除。福慧咸增长，诸凡皆如意。</p>
<p class="bodyContent">生则获五福，没则登九品。过去诸祖宗，资之生净土。</p>
<p class="bodyContent">现在各椿萱，咸皆获寿康。所有子与孙，悉能振家声。</p>
<p class="bodyContent">年岁常丰登，盗贼悉革心。家家崇慈善，处处行仁义。</p>
<p class="bodyContent">俾此浇薄俗，转作淳朴风。法界诸有情，同得圆种智。</p>
<p class="bodyContent">民国十五年丙寅春</p>
<p class="bodyContent">普为助印及读诵受持展转流通各佛经者回向偈</p>
<p class="bodyContent">愿以此功德，消除宿现业，增长诸福慧，圆成胜善根。</p>
<p class="bodyContent">所有刀兵劫，及与饥馑等，悉皆尽灭除，人各习礼让。</p>
<p class="bodyContent">一切助印者，展转流通者，现眷咸安乐，先亡获超升。<a id="page640"></a>
</p>
<p class="bodyContent">风雨常调顺，人民悉康宁，法界诸含识，同证无上道。</p>
<p class="bodyContent">普为施资流通及见闻受持展转传布</p>
<p class="bodyContent">《学佛人可否吃肉的研究》诸善信回向偈</p>
<p class="bodyContent">近世之杀劫，振古所未有，推究其根源，实由于馋口。</p>
<p class="bodyContent">特流布此书，欲藉以挽救，普愿见闻者，戒肉咸茹素。</p>
<p class="bodyContent">茹素甚卫生，且不伤物命，庶我仁慈心，上继乎往圣。</p>
<p class="bodyContent">杀业既不结，世道自太平，只此救物法，永利于群萌。</p>
<p class="bodyContent">回诸君功德，往生佛净土，见佛证无生，作六道恃怙。</p>
<p class="bodyContent">苏州报国寺关房题壁偈</p>
<p class="bodyContent">民廿四年</p>
<p class="bodyContent">虚度七十，来日无几。如囚赴市，步步近死。</p>
<p class="bodyContent">谢绝一切，专修净土。倘鉴愚诚，是真莲友。</p>
<p class="bodyContent">礼念观音菩萨回向偈</p>
<p class="bodyContent">稽首观世音，慈悲大导师。久证无上道，安住常寂光。</p>
<p class="bodyContent">为怜众生苦，复现十界身。应何身得度，即为现何身。</p>
<p class="bodyContent">近令生善道，远令证菩提。菩萨慈悲力，诸佛莫能说。</p>
<p class="bodyContent">我弟子某某，从无始至今。由恶业力故，轮回六道中。<a id="page641"></a>
</p>
<p class="bodyContent">经历尘刹劫，莫由得出离。幸承宿善根，得闻菩萨名。</p>
<p class="bodyContent">欲仗大悲力，现生生净土。长时称圣号，兼礼拜供养。</p>
<p class="bodyContent">忏悔诸恶业，增长诸善根。唯愿垂慈悯，消我诸罪障。</p>
<p class="bodyContent">放光照我身，舒手摩我头。甘露灌我顶，湔涤我心垢。</p>
<p class="bodyContent">令我身与心，悉皆获清净。我愿尽此身，及未来际劫。</p>
<p class="bodyContent">普与诸众生，说菩萨恩德。令彼咸归依，悉发菩提心。</p>
<p class="bodyContent">愿垂慈悯故，证明而摄受。</p>
<p class="bodyContent">题玉嵀大师心迹颂</p>
<p class="bodyContent">玉嵀大师，乃光五十年前之同学。其性情质直而谦和，其修持切实而诚恪。不为住持，不收徒众，与光相埒。注重持律与念佛，故晚年多刻律宗之著作。盖欲坚其基址，冀来哲同生极乐。幸师已归安养，愧光犹在此世受惊噩。愿师祈佛垂接引，庶可同随如来学。</p>
<p class="bodyContent">《华严经》感应颂</p>
<p class="bodyContent">《华严》一经，诸经中王。末后归宗，导往西方。</p>
<p class="bodyContent">无机不被，无法不摄。纵欲赞扬，穷劫莫竭。</p>
<p class="bodyContent">若无宿根，名亦难闻。何况书写，受持精勤。</p>
<p class="bodyContent">是经义理，不可思议。果报功德，亦复如是。</p>
<p class="bodyContent">纸格印妥，回禄已临。越例夜送，人出店焚。</p>
<p class="bodyContent">写毕装好，忽逢大劫。全家远逃，物悉被窃。</p>
<p class="bodyContent">唯独此经，了无伤损。归来一见，不胜欣幸。</p>
<p class="bodyContent">劫属共业，诚系别业。由诚感故，应亦特别。<a id="page642"></a>
</p>
<p class="bodyContent">经之大义，予序已明。今作此颂，用表诚灵。</p>
<p class="bodyContent">愿见闻者，各事修持。以期寿尽，会预莲池。</p>
<p class="bodyContent">印老法师为崧乔居士再撰写经灵感颂，回函并嘱须将经过数险得保无恙之事实，略释几句于颂后，俾阅者同生信心云云。按居士写经至付文新印肆所印，初印千页，某日下午七时印竣，肆例逾六时货不外运。此次忽破例送居士家，甫及门，则文新已被走电焚烧。殆别有驱使之者。否则何以外送，而有如是之巧耶？</p>
<p class="bodyContent">甲戌三月十三黄昏时，居士公馆比邻失慎。仅隔一垣，势将殃及。居士写经，神不外驰，竟充耳无闻。迨家人惊促迁避，所写尚有两行未完。以自写经以来，每一纸从未中辍，不愿轻破此例，仍然安坐续写。及写毕，则火势已衰，竟庆无恙。又若隐有神护者。</p>
<p class="bodyContent">丙子春写经圆满，付汤家巷积古斋衬裱，刚裱完送回，次日对门高万丰纸店即失火。既免殃及，又未点水溅污经页。有如兵戎交加，俗谓子弹中人，确有眼睛者。设非神灵呵护，奚能如是？</p>
<p class="bodyContent">丁丑秋吴门失陷，骤遭大劫。居士全家远避，所有物件，被窃一空。唯经独存，毫无损坏。尚有宅将被毁之事实发现，得以幸免，亦赖是经。佛法不可思议，竟有如是之明征。世人仍多不信，反生毁谤，实是如来称为可怜愍者。故老人云：“愿见闻者，各事修持，以期寿尽，同预莲池。”实剖心沥血之恳切语，统祈世人共勉之。戊寅秋日，奉印老法师命，德森代述。</p>
<p class="bodyContent">焦山吉堂上人往生颂</p>
<p class="bodyContent">大哉净土门，为诸法归宿。普投一切机，无一不得入。<a id="page643"></a>
</p>
<p class="bodyContent">上则摄等觉，下不遗恶逆。万流咸赴海，由佛大愿力。</p>
<p class="bodyContent">伟哉吉堂师，慧根自宿植。幼即竖标格，入法超尘俗。</p>
<p class="bodyContent">从兹律教宗，三各得其旨。欲得现身了，遂专修净土。</p>
<p class="bodyContent">特发三种心，冀登上品莲。寿甫五十四，净业已告圆。</p>
<p class="bodyContent">预知往生时，命众念佛送。师犹朗念佛，忽尔入寂定。</p>
<p class="bodyContent">徒辈欲传扬，祈余述大致。愿诸见闻者，各各悉注意。</p>
<p class="bodyContent">赠佛光社诸善人颂</p>
<p class="bodyContent">三皈五戒六斋日，此是初机入道门。</p>
<p class="bodyContent">若愿花开亲见佛，专修净行种深根。</p>
<p class="bodyContent">赠佛光社社友大会颂词</p>
<p class="bodyContent">我佛拈花，迦叶微笑。道本在心，无他奥妙。</p>
<p class="bodyContent">人同此心，心同此理。道心惟微，虽微实一。</p>
<p class="bodyContent">人生有欲，欲生于境。前境若无，念亦不起。</p>
<p class="bodyContent">众欲纷乘，道心乃蔽。蔽之谓迷，觉则不迷。</p>
<p class="bodyContent">迷曰无明，无明曰痴。贪心、瞋心，俱生于是。</p>
<p class="bodyContent">因惑造业，是谓恶因。既种恶因，苦果随之。</p>
<p class="bodyContent">佛悯众生，发无缘慈。说戒、定、慧，治贪、瞋、痴。</p>
<p class="bodyContent">因戒生定，因定发慧。慧为般若，照破无明。</p>
<p class="bodyContent">如斩妖剑，如暗室灯。由苦出乐，由凡入圣。</p>
<p class="bodyContent">莫不由此，同登大乘。惟依般若，乃波罗蜜。</p>
<p class="bodyContent">《心经》、《金刚》，皆明此义。《心经》深行，在观自在。<a id="page644"></a>
</p>
<p class="bodyContent">明心见性，五蕴何在？此乃理修，功在于解。</p>
<p class="bodyContent">《金刚》一经，说空四相。真理既显，四相皆妄。</p>
<p class="bodyContent">书写读诵，为人解说。经中赞叹，福德无量。</p>
<p class="bodyContent">此何以故？自觉觉他。展转饶益，无有限量。</p>
<p class="bodyContent">此乃事修，功在于行。心佛众生，三无差别。</p>
<p class="bodyContent">道同心同，是故无别。禹稷颜子，易地皆然。</p>
<p class="bodyContent">道同心同，所以皆然。若无众生，佛法不立。</p>
<p class="bodyContent">若不利人，何能自利？颜子三月不违仁，禹稷本此救饥溺。众生个个有佛性，十恶十念生净土。大千世界同一心，是心成佛心作根。无量光兮无量寿，灵山至今未散会。</p>
</body>
</html>
