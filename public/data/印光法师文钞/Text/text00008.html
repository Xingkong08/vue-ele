<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml">
<head><title></title>
<link href="main.css" rel="stylesheet" type="text/css" />
</head>
<body><div id="page239"></div>
<h2 id="CHP2">印光法师文钞续编卷下</h2>
<div id="page240"></div>
<p class="bodyContent">序</p>
<p class="bodyContent">《挽回世道人心标本同治录》序</p>
<p class="bodyContent">民国己卯冬作时年七十九</p>
<p class="bodyContent">世出世间之理，不外心性二字；世出世间之事，不外因果二字。心性之理微，虽圣人犹有所不知；因果之事显，纵愚夫亦可以略晓。圣人欲天下永太平，人民常安乐，特作大学，以示其法。开章即曰：“大学之道，在明明德。”然明德，乃人各自具。由无克念省察之功，则明德被幻妄私欲所蔽，不能显现而得受用。其明之之法，在于克念。克念之工夫次第，在于修身、正心、诚意、致知、格物。物者何？即随境所生，不合天理，不顺人情之幻妄私欲，非外物也。由此私欲固结于心，则所有知见，皆随私欲而成偏邪。如贪名贪利者，只知有利，不知有害，竭力营为，或至身败名裂。爱妻爱子者，只知妻子之好，不知妻子之恶，养成祸胎，或至荡产灭门者，皆由贪与爱之私欲所致也。若将此不合情理之私欲，格除净尽，则妻子之是是非非自知，名利之得之以道，不须夤缘妄求矣。此物字，先要识得是幻妄不合情理之私欲，则其格除，乃易易事。否则尽平生力，不奈彼何。纵读尽世间书，也只成得一个依草附木，随波逐浪汉。甚矣！私欲之物之祸大也。若知此物是吾人生死怨家，决不令彼暂存吾心，则即心本具之正知自显。正知显，而意诚、心正、身修，顺流而导，势如破竹，有不期然而然者。人皆可以为尧舜，人皆可以作佛。以一切人民，各具明德。一切众生，皆有佛性。其不能为尧舜，不能作佛者，皆由私欲锢蔽，不奋克念之功，遂致从劫至劫，随私欲转，轮回六道，了无出期，可不哀哉？然专以格致为训，不以因果相辅而导者，或难奋发大心，励志修持也。吾常曰：“因果者，圣人治天下，佛度众生之大权也。”约佛法论，从凡夫地，乃至佛果，所有诸法，皆不出因果之外。<a id="page241"></a>
 约世法论，何独不然？故孔子之赞周易也，最初即曰：“积善之家，必有余庆。积不善之家，必有余殃。”夫积善，积不善，因也；余庆，余殃，则果矣。又既有余庆余殃，岂无本庆本殃。本庆本殃？乃积善积不善之人来生后世所得之果，当大于余庆余殃之得诸子孙者百千万倍。凡夫不得而见，何可认之为无乎？喻如黑夜不见一切物，不得谓一切物悉皆消灭矣。箕子之陈洪范也，末后方说：“向用五福，威用六极。”五福，六极，乃示前生之因，为今生之果。向，顺也。用，以也，得也。一寿， 二富， 三康宁，五考终命，乃前生修道修德所感之果。四攸好德，乃前生修道修德之习性也。极，穷厄也。威，义当作违，悖逆也。谓前生所作所为，悖逆道德，致今生得一横死之凶，与夭寿之短折凶与短折，合为第一，二及身不康之疾，三心不宁之忧 ，四用不足之贫，五貌丑之恶，六身无能力之弱也。儒者昧于前因后果，一一归于王政，不几灭天理而诬王政乎？小儿生于富贵家则享福，生于贫贱家则受苦，岂王政分别令生乎？故《经》云：“欲知前世因，今生受者是。欲知来世果，今生作者是。”《洪范》，乃大禹所著，箕子以陈于武王者。末后五福六极之说，发明三世因果之义，极其确切。宋儒谓，佛说三世因果，六道轮回，乃为骗愚夫愚妇奉彼教之据，实无其事。断以人死之后，形既朽灭，神亦飘散，纵有剉斫舂磨，将何所施？神已散矣，令谁受生？在彼断其必无因果，而《春秋传》、《史》、《汉》中，每有冤杀者作祟，蒙恩者报德，种种事实，悉是前贤为佛教预为骗人之据乎？既无因果，无有后世，则尧桀同归于尽，谁肯孳孳修持，以求身后之虚名乎？以实我已无，虚名何用？由兹善无以劝，恶无以惩。又加以特唱高调，令人为善，须无所为，以有所为而为善即是恶，此种邪说，误陷国家社会不浅。无知之人，钦其高明，绝无一念欲为善矣。有智之人，痛裂心肝，以完全将圣人循循善诱之道废之，以圣人之资格期人。然圣人亦非无所为而为善者。孔子行年七十，尚欲天假或五或十之数年，以期学《易》而免大过。一部《易经》，无非示人趋<a id="page242"></a>
 吉避凶，战兢惕厉，克念修持之道。若如彼说，则伏羲，文王，周公，孔子，皆成错误教人为恶之罪魁祸本也，有是理乎？人情如水，因果如堤。宋儒极力辟驳因果，以为是如来骗人奉教之据。而儒经中所说因果，何得又是实有乎？彼欲辟佛以卫儒，卒致废经废伦，实行兽化，此种恶剧，皆由彼所唱之高调演出，俾人道或几乎熄。</p>
<p class="bodyContent">费子智俨，昔曾深受程、朱之毒。及其年老而阅历深，世乱而知祸本。于是皈依三宝，遍阅群书，于三世因果，六道轮回之事迹，略录大概，冀阅者弃断灭之邪见，遵儒佛之洪规。果能人各依行，则世返唐虞，人敦礼教，以互相残杀之毅力，作互相维持之大业，故名其书曰《挽回世道人心标本同治录》。以医家治病，急则治标，缓则治本。如其人咽喉肿胀，二便不通，不先用消肿通便之剂，则其人即死，虽有治本之法，绝无可用之地，故先治标。其余各标病，但将脏腑调理好，标病不治自无矣。格物、致知、慎独、克念，三世因果，六道轮回之事理，从凡夫地，乃至成圣作佛，均不可离。孔子以德不修，学不讲，闻义不能徙，不善不能改为忧。如来所说四谛，十二因缘，六度万行，一一皆是因果。若无因果，则人与禽兽无异矣，可妄说乎？</p>
<p class="bodyContent">《净土五经》重刊序</p>
<p class="bodyContent">民国二十二年</p>
<p class="bodyContent">净土法门，其大无外，三根普被，利钝全收。九界众生，舍此则上无以圆成佛道；十方诸佛，离此则下无以普度群萌。一切法门，无不从此法界流。一切行门，无不还归此法界。若论大机所见，肇始实在《华严》。以善财遍参知识，末后于普贤座下，蒙其威神加被，所证者与普贤<a id="page243"></a>
 等，与诸佛等，是为等觉菩萨。普贤乃以十大愿王，劝进善财，及与华藏海众四十一位法身大士，回向往生西方极乐世界，以期圆满佛果，而为《华严》一经归宗结顶之法。然则《华严》明一生成佛之法，而归宗于求生净土。是知净土一法，乃十方三世一切诸佛，上成佛道，下化众生，成始成终之无上大法也。此殆大机所见，二乘尚不见闻，况具缚凡夫乎？迨至方等会上，特为专说净土三经，俾一切若凡若圣，同事修持，以期现生出此五浊，登彼九莲也。佛在摩竭提国，灵鹫山中，说阿弥陀佛最初因地，弃国出家，发四十八愿。又复久经长劫，依愿修行。迨至福慧圆满，得成佛道。所感之世界庄严，妙莫能名。十方诸佛咸赞叹，十方菩萨，与回小向大之二乘，具足惑业之凡夫，咸得往生，等蒙摄受。是为《无量寿经》。于摩竭提国王宫中，说净业三福，十六妙观。俾一切众生，悉知是心作佛，是心是佛，诸佛正遍知海，从心想生。则是心作众生，是心是众生，众生烦恼业海，从心想生之义，便已彰明校著。果能深明此义，谁肯枉受轮回，末明九品生因，以期各修上品。是为《观无量寿佛经》。在舍卫国给孤园中，说净土依正妙果令生信，劝诸闻者，应求往生以发愿，复令行者，执持名号以立行。信、愿、行三，为净土法门之纲宗。具此三法，或毕生执持，已得一心。或临终方闻，止称十念，均得蒙佛接引，往生西方。是为《阿弥陀经》。此三，乃专谈净土之经。而《阿弥陀经》，摄机尤普。以故禅、教、律各宗，咸皆奉为日课焉。诸大乘经，带说净土者，多难胜数。而《楞严经·大势至念佛圆通章》，实为念佛最妙开示。众生果能都摄六根，净念相继以念，岂有不现前当来必定见佛，近证圆通，远成佛道乎哉？故将此章，列于三经之后，而以《普贤行愿品》殿之，以成净土法门之一大缘起。令诸阅者，知此一法，大畅佛怀，较彼仗自力断惑证真以了生死者，其难易奚啻天渊悬殊。以故九界同归，十方共赞，千经俱阐，万论均宣也。金陵《净土四经》板，已经模糊。修净业者，苦无最清爽之读本。因为铸板，以《势至念佛圆通章》，附于三经<a id="page244"></a>
 之后，称为《净土五经》。若论法门缘起，宜以《无量寿经》为首。今为便于读诵，故以《阿弥陀经》为首。阅者谅之。</p>
<p class="bodyContent">《净土五经》后附《华严经·净行品》缘起序</p>
<p class="bodyContent">民二十三年</p>
<p class="bodyContent">《华严》妙典，理事圆融，理由事显，事因理成，理事各臻其极，圆证毗卢法身。以故如来初成正觉，与十住、十行、十回向、十地、等觉、四十一位法身大士，说如来自证法门诸因果法。因果，即事。如来自证之法，即一真法界，寂照圆融，不生不灭，非有非空之真如佛性也。此之佛性，在凡不减，在圣不增。佛以究竟证故，常享常、乐、我、净之法乐。众生以彻底迷故，恒受生死轮回之妄苦。譬如大圆宝镜，经劫蒙尘，虽有照天照地之光，莫由发现而得受用。故借诸菩萨，互相酬倡，为说十信、十住、十行、十回向、十地、等觉各法门。又复以十大愿王，导归极乐，以期圆满佛果。此如来以自证之因果，普示一切众生，令其各各亲证之一大轨范也。其在信位，则以《净行品》，为以因地心，上契果觉之弘誓大愿。虽进而登十住、十行、十回向、十地、等觉各深位，犹复以此一百四十一愿，而为进修之据。是知此一品经，关系甚大，不徒为入佛之初基，洵可谓成佛之大本。而末世众生，根机浅薄，果能心心念念，常诵此文，常发此愿，便可三业顿获清净，念念上契佛心，临终直登上品，与《普贤行愿品》功德，交光互映，无或差池。故宋初省常法师，慕庐山远公之风，提倡净土法门，刺血书此品，又以净行名其社。而莲宗得以丕振者，以深致力于日用云为，悉使与如来无上觉道合之所以也。一弟子杨慧导，拟以《净行品》与《普贤行愿品》，合印流通。光谓：“欲<a id="page245"></a>
 令初机息心念佛，当以《净土五经》为先导，不宜于五经中只取《行愿》一品。使彼遍读五经，再以《净行》一品，作一切时一切处之警策，则自可欣欣就道矣。”呜呼！今之时，是何时也。乃废弃纲常伦理，专尚机械变诈，互相残杀之时也？若不以信愿念佛，求生西方为导，则后世为人，恐先圣所立纲常伦理之名，亦不可得而闻矣。以故凡具正知见，正信心者，咸皆以修持净业为志事。兹特述其缘起，以附于经文之后，庶后之读者，无所疑焉。</p>
<p class="bodyContent">《心经添足》重刊流通序</p>
<p class="bodyContent">民十九年</p>
<p class="bodyContent">《心经》，发挥三世诸佛所证之菩提涅槃，一切众生本具之真如佛性，十方如来度生之要道，凡百行人作佛之良谟。文简而义丰，词约而理著。普令上中下根，同得一超直入如来地，于诸经中，最为第一。虽只二百六十字，而六百卷《大般若》甚深义理，包括罄尽。良以如来智慧，自在无碍，随彼当机，广略适宜。广之则罄海墨而莫尽，略之则觅一字而叵得，令彼闻者，各得实益。末世众生，根机陋劣，常持此经，依之修习，自可空五蕴而证诸法实相，离颠倒而得究竟涅槃。以故古之名人，每每诵至数百万遍者，以其为总持诸法之法门故也。</p>
<p class="bodyContent">夏慧华居士，次子叔夔，姿性聪敏，热心公益，素抱不为良相，必为良医之志。于北平协和医学校，为学生会会长。民十五年，年二十七，病亟将终，问其父曰：“《心经》不生不灭，作何解说？”居士谕之曰：“此示吾人心之本体，如太虚空，无相无形，非空非有，在凡不减，在圣不增，居生死而不垢，证涅槃而不净。生相尚无，灭从何有？能悟此理，<a id="page246"></a>
 堪名佛子。虽然，谈何容易，汝且一心念佛求生西方，迨至华开见佛，证无生忍时，始为分证此不生不灭之心体。从兹进修，直至三惑净尽，二死永亡，圆满菩提，归无所得时，方为究竟证此不生不灭之心体。切不可以闻名为亲证，不求往生，以致长劫沉沦，莫由出离也。”未久即逝，彼平生于佛法绝未措怀，临终问此，殆有宿根欤？蒙居士开示，纵不往生，亦可以作来生入道之缘，校彼没世不闻者，奚啻天渊悬殊也。居士因此欲流通《心经》最显豁详明之注，冀初机悉能领会。范古农居士，令印明弘赞法师之《心经添足》，又为校其字句。因付排令印若干卷，施诸净侣，以结法缘而资超荐。留板两付，以备永永续印。所愿见闻受持者，同以甚深观智，照见蕴空，亲证此不生不灭之心体，而度一切苦厄也。</p>
<p class="bodyContent">《地藏经》石印流通序</p>
<p class="bodyContent">民十七年</p>
<p class="bodyContent">众生之心，与佛无二。其不能作佛，常作众生者，以其自无慧力，不能觉悟，又无善知识为之开导，由是以本具佛性之妙心，作起惑造业之根本，致令长劫轮回，了无出期，可不哀哉？故我世尊，初成正觉，升忉利天，为母说法。欲令一切众生，悉皆图报父母之恩，特为表彰地藏菩萨往劫因救母故，广发菩提之誓愿，以作未来众生得出苦海之舟航。全部经文，理事详明，文词显豁。圆彰是心作佛，是心是佛；是心作众生，是心是众生；及心能造业，心能转业；心不能转业，业即能缚心等义。而地藏往劫救母二事，于此义意，更为真切著明。诚可谓险道之导师，昏衢之慧炬，贫乏之宝藏，凶岁之稻粮。俾一切迷昧众生，速得觉悟；一切孝顺儿女，有所师承。经之利益，莫能宣说。西天东土，读此经而兴起<a id="page247"></a>
 者，何可胜数？真达和尚，欲报罔极之恩，拟请善书者恭写此经，石印施送。适智准居士鲁指南，以自所书《金刚经》请正。师以居士为报亲恩，自己恭写，以常持诵，则书写此经，必所乐为。因以恳请，即蒙允许。命光作序，以抒经益，而发起世间人子之孝心。冀其随时随事，以尽孝道。念劬劳之深恩，必致吾亲于究竟安隐之宝所而后已。由是以至诚心，念佛圣号，兼以恪敦伦常，尽己天职，诸恶莫作，众善奉行，以此功德，资益吾亲。必期生则业障消除，善根增长，福寿增崇，智慧开发；没则神超净域，业谢尘劳，忍证无生，位登不退。庶可稍尽乌私，无忝所生矣。又须知一切众生，皆是过去父母，未来诸佛。当以大菩提心，随顺机宜而为宣说，及与救济。于以契佛心而符己愿，扇慈风以息杀业。将见礼让兴而干戈永息，风俗美而天下和平矣。</p>
<p class="bodyContent">《梵网经菩萨戒集证》序</p>
<p class="bodyContent">民国十七年</p>
<p class="bodyContent">《梵网经》者，如来陶炼一切若圣若凡，俾其究竟断除三惑，亲证三德，复本具之佛性，成无上之佛果之大法也。良由真如妙性，生佛体同，在凡不减，在圣不增。但以从无始来，迷而未悟，如金在矿，不得受用。如来愍彼一切众生，迷衣里之明珠，徒向外以驰求。由是起贪瞋痴，造杀盗淫，以致轮回六道，了无出期。纵或有断界内惑，出离生死，然去佛地，尚大远在。以故于初成正觉时，即为一切凡圣，说此大法。先令了悟自心，原是佛心，故曰：“一切众生，皆有佛性，汝是当成佛，我是已成佛。”能如是信，决不至高推圣境，自处凡愚，上孤佛化，下负己灵，故曰：“常作如是信，戒品已具足。”然后令于日用云为中，起慈悲心，孝<a id="page248"></a>
 顺心，闲邪存诚，克己复礼，诸恶莫作，众善奉行。必使方寸之中，无少愧怍，三业之内，永绝瑕疵。则己立立人，自利利他之大体大用，两皆具足。其居心，则冲虚清洁，犹长空之普含万象，而了无障碍。其行事，则正大光明，若杲日之普照万方，而绝无拣择。由是四摄齐施，四宏普度，所谓先以欲钩牵，后令入佛智，虚空设有尽，我愿亦无穷。能如是，则尚何有人我是非，自私自利之心？况有破斋犯戒，及损人利己，相倾相戕之事乎哉？是知此经，虽属出世大法，实为治世良谟，以故一切国王大臣，及出家四众，在家四民，并诸鬼神，皆当受持也。若能受持，则如水洗器，即复本净。如香熏衣，顿增芳馨。当此劫浊，欲为挽回，舍此一法，其何能淑？妙朗行者，宿具灵根，笃修净业，每读此经，不胜景仰，发愿流通，普利一切。又每于读诵大小乘经，及诸传记，所示持戒要义，必节录之，以为自他修持之法戒，亦附于后。俾阅者知持戒利益，近则三业清净，三学圆明，远则三惑净尽，三德圆彰。犯戒祸患，近则三业污浊，三途永堕，远则三障常现，三界莫出。佛自我作，狱由己造，如临宝镜，妍媸洞现。谁肯自贻伊戚，舍利益而取祸患乎？方井妯娌，奉先姑遗命，愿出净资，助印一万本，成就其志，以期奉施于出家在家诸佛子。以此功德，用祝家门清吉，人眷安康，现生获箕畴之五福，裔世纳伊训之百祥。又祈时和年丰，民康物阜，礼让兴而干戈永息，法运通而天下太平。爰为颂曰：</p>
<p class="bodyContent">维我世尊，为诸法王，普令九界，同证真常。所说诸法，各随其机，唯此戒法，凡圣同依。等觉菩萨，六道群萌，无有一人，不堪持行。由众生心，与佛无二，因惑业故，致成殊异。其相虽异，其性原同，故说此经，令证大雄。既知众生，皆有佛性，佛是已成，我实当证。譬如穷子，获昔宝藏，得本无得，欢喜无量。既悟佛性，当行佛行，严净毗尼，衾影致慎。发慈悲心，及孝顺心，自利利他，同出苦轮。能如是者，名真佛子，凡佛所得，己亦当尔。须知此经，铸佛嘉模，依之力修，即证无余。愿见<a id="page249"></a>
 闻者，同事受持，消除惑业，圆满菩提。</p>
<p class="bodyContent">《普门品讲义》序</p>
<p class="bodyContent">民十八年</p>
<p class="bodyContent">观世音菩萨，于无量劫前，早成正觉，号正法明。但以誓愿宏深，慈悲广大，不离寂光，垂形九界，随类现身，寻声救苦，应以何身得度者，即现何身而为说法。愿使一切世界，一切众生，咸得离幻妄之现苦，受真常之法乐。而又于娑婆世界，更为悯恻也。由是释迦世尊，于法华会上，欲令娑婆众生，恒蒙覆庇，特因无尽意菩萨之问，以表彰观音之慈悲誓愿，功德威神，俾九法界一切众生，同得恃怙。及法流此土，至晋，而罗什法师，特译《法华》，方知观音本地迹门，均难思议。而《楞严》观音自陈圆通，《华严》观音教示善财，咸与《法华》意旨吻合。是知大士无心，以众生之心为心，故得随感即应，了无差殊也。当晋末时，北凉沮渠蒙逊有疾，昙无谶令其诵《普门品》，得以即愈，由是此品得以别行。陈隋智者大师，释《法华经》，独于此品，特为详悉发挥。足见佛、菩萨、祖师之心，唯期一切众生，离一切苦，得一切乐也。谛闲法师，力宏台宗，兼修净土。今夏宏戒哈尔滨，归过大连，潘对凫、施省之等居士，请其讲演此经。又恐南北语言不通，因先出讲义，即印五百本，遍给听者，遂得目击而喻。但以为时仓卒，不无错讹。对凫居士，欲令广传于世，因寄一本，兼令作序。窃念《法华》经藏，深固幽远，无人能到，唯佛与佛，乃能究尽。光粥饭庸僧，何由发挥其致？姑就观音之本迹，及此经流通注释之来历处，撮略叙之，以塞其责。普愿同人，常念观音圣号，若至念极情亡，心境两寂，则恒沙功德，无量妙义，自可圆现于一念中，固不须为繁述也。<a id="page250"></a>
</p>
<p class="bodyContent">《大佛顶首楞严经》楷书以供众读诵序</p>
<p class="bodyContent">如来藏妙真如性，生佛同具，了无增减。佛以究竟证故，安住寂光，享常乐我净之法乐。众生以彻底迷故，起惑造业，受生死轮回之妄苦。虽则染净不同，苦乐各别，而其本具之妙真如性，仍自无增无减。然众生但有性德，绝无修德，不能得其受用。反承此妙性功德之力，作生死因，受轮回果。以是因缘，感佛慈悲，示生世间，随机说法。俾彼各各就路还家，识取衣珠，庶不致孤露无依，了无恃怙也。《大佛顶首楞严经》者，乃三世诸佛圆满菩提之密因，一切菩萨趣向觉道之妙行，故名之为首楞严也。梵语首楞严，华言一切事究竟坚固。何谓一切事？即心境二法。开而言之，即五阴、六入、十二处、十八界、七大也。此一切事，皆如来藏妙真如性之全体大用，本自坚固，了无生、灭、垢、净、增、减之相。而众生迷真逐妄，背觉合尘，若心若境，皆成幻妄，皆是生灭，皆不坚固矣。故因阿难请问十方如来得成菩提，妙奢摩他、三摩、禅那最初方便，如来于是征心、显见，历五阴、六入、十二处、十八界、七大，以显示一一皆如来藏，随众生心，循业发现，令其开悟。后又以二十五圣，于二十五法，各证圆通，以实其说。此经为对阿难多闻，及娑婆闻性最利之机，故文殊选择，唯取观音。而净土念佛法门，普逗十方三世一切众生之机，故列于弥勒之后，观音之前，以密示其普逗群机之意。否则当列于虚空藏之后，弥勒之前矣。刻论普通法门，必须断尽烦惑，方可了生脱死，唯上上最利根人，可于现生即了。若非此等根性，则或二三四五生，或二三四五劫，或至尘沙劫又尘沙劫，仍在轮回六道中者多多矣。以仗自己戒定慧力，断尽贪瞋痴烦恼惑业，故难。况时丁末法，人根陋劣，寿命短促，知识稀少，魔外纵横，正见稍亏，即堕魔羂乎。唯净土特别法门，仗弥陀慈悲誓愿，与自己信愿忆念之力，于临命终时，<a id="page251"></a>
 蒙佛接引，往生西方。俾上上根人，速证无生，即下下根人，亦预圣流。其为利益，何可名言？此义乃《华严》末后归宗之一著，切不可以光之人微，而谓为谬妄也。吾人果能具真信切愿，如子忆母，都摄六根，净念相继而念。即是以势至反念念自性，观音反闻闻自性，两重工夫，融于一心，念如来万德洪名。久而久之，则即众生业识心，成如来秘密藏，所谓以果地觉，为因地心，故得因该果海，果彻因源也。有缘遇者，幸勿忽诸。此是微尘佛，一路涅槃门，况我末法人，何敢不遵循。此后严示四重戒律，以培其基。备说神咒功德，以期恃卫。详谈十法界因果，一一皆是循业发现。显示五阴魔境，令知功行深者，尚有著魔造罪堕狱之事，况初心者乎？观经初七处征心，十番显见，历阴、入、处、界、大，重重开示，方令最利根之阿难，圆悟藏性，即宗门所谓，亲见父母未生前本来面目也。则大彻大悟，诚非易易。经后禅定力深，已破色受二阴，尚被魔惑，失其正见，造诸恶业，生陷王难，死堕地狱。是知欲了生死，唯仗自力，其难与险，莫可比喻。愿诸同伦，依势至忆佛念佛，及普贤十大愿王导归极乐之教，与尽华藏世界海诸菩萨，一致进行，求生西方，实为万全之计。智茂居士许文菁，楷书《楞严经》，以供觉社莲友读诵。瞿智鸿、叶圣方二居士，为之购纸。书毕，祈光作序。光以觉社乃念佛道场，理宜显示净土法门胜妙之义，庶不致好高务胜者，专主自力，弃舍佛力，卒成求升反坠，弄巧成拙之结果，故其言似乎泛滥迂腐。纵有以此见责者，亦只曰阿弥陀佛，阿弥陀佛耳。<a id="page252"></a>
</p>
<p class="bodyContent">《净土十要》序</p>
<p class="bodyContent">民十九年</p>
<p class="bodyContent">如来一代所说一切法门，虽则大、小、顿、渐不同，权、实、偏、圆各异，无非令一切众生，就路还家，复本心性而已。然此诸法，皆须自力修持，断惑证真，了生脱死，绝无他力摄持，令其决于现生入圣超凡，成就所愿也。唯净土法门，仗佛誓愿摄受之力，自己信愿念佛之诚，无论证悟与否，乃至烦惑丝毫未断者，均可仗佛慈力，即于现生，往生西方。既得往生，则已证悟者，直登上品。未断惑者，亦预圣流。是知净土法门，广大无外，如天普盖，似地均擎，统摄群机，了无遗物。诚可谓十方三世一切诸佛，上成佛道，下化众生，成始成终之总持法门。三根普被，利钝全收。上之则等觉菩萨，不能超出其外；下之则逆恶凡夫，亦可预入其中。畅如来出世之本怀，开众生归元之正路。故得九界同归，十方共赞，千经俱阐，万论均宣也。而况时值末法，人根陋劣，舍此别修，不但具缚凡夫，莫由出离生死，即十地圣人，亦难圆满菩提。以故文殊、普贤、马鸣、龙树、远公、智者、清凉、永明，悉皆发金刚心，为之宏赞。以期六道，三乘，同得横超三界，复本心性也。竺震著述，多难胜数。蕅益大师，选其最契时机者九种，并自所著之《弥陀要解》，名为《净土十要》。欲学者由此具识如来度生之要，与一法普摄一切诸法之所以然。大师逝后，其门人成时，欲遍界流通，恐文言繁长，卷帙博大，费巨而难广布。遂节略字句，于各要叙述意致，加以评点，实煞费苦心。惜其自恃智能圆照，随阅随节，不加复勘，即行付刊，致文多隐晦，兼有口气错乱，词不达意之处。民国七年，徐蔚如居士见访，以彼经理刻藏经事，因祈彼搜刻原本。后彼即刻《弥陀要解》，《西方合论》二种。今具得原本，李圆<a id="page253"></a>
 净居士，拟照前《十要》章程重刊，凡时师所作叙述评点，一一照录。唯补时师之歉缺，不灭时师之苦心。仍作四册，以所节有多少不同，故卷须重调。《西斋诗》、《念佛直指》，昔则前后倒置，今调令适宜。各册末附各要文，及《彻悟语录》。又另以《往生论注》、《莲华世界诗》，合一册，作附本，共成五册。均与《十要》文义宗旨符合，了无差殊。如帝网珠，互相掩映。令诸阅者，深知净土法门，为一切诸法之归宿。一切诸法，无不从此法界流，无不还归此法界也。</p>
<p class="bodyContent">《念佛三昧宝王论疏》序</p>
<p class="bodyContent">民十九年</p>
<p class="bodyContent">肇法师云：“天地之内，宇宙之间，中有一宝，秘在形山。”此语且约未悟未证者言。实则此宝包括太虚，竖穷横遍，亘古亘今，时常显露。正所谓时时示时人，时人自不识，可不哀哉？唯我释迦世尊一人，亲得受用。余诸众生，经劫至劫，仗此宝威神之力，起惑造业，轮回六道，了无出期。犹如盲人，亲登宝山，不但不得受用，反更受彼所伤。由是世尊，随顺机宜，为之开示。俾彼各各就路还家，于彼六根、六尘、六识、七大中，随于何境，谛审观察，以期亲见此宝。然具般若之智照，直下蕴空厄尽者，虽则大有其人，而非末世钝根众生所能希冀。于是遂开一特别法门，以期上中下根，同于现生，得其实益。令以深信切愿，专念阿弥陀佛圣号。都摄六根，净念相继，久而久之，即众生业识心，成如来秘密藏。则由三昧宝，证实相宝，方知此宝，遍满法界，复以此宝，普施一切。以故自佛开此法门以来，一切菩萨、祖师、善知识，悉皆遵行此法。以其具足自他二力，较彼专仗自力者，其难易奚啻天渊之别。唐飞锡法师，驻锡<a id="page254"></a>
 终南紫阁山草堂寺，大宏净化。特撰《念佛三昧宝王论》，令一切四众，圆念三世佛，专注于西方阿弥陀佛。以若不念未来佛，则不能发大菩提心，折伏慢幢，于一切境，犹有凡圣情见，何由圆离四相，彻证一真？若见一切众生皆是佛，其心自无凡圣情见可得，方得究竟断除烦恼，究竟圆证自心也。若不圆念过现诸佛，则其念阿弥陀佛之心，或有拘局，不能圆满普遍。故令念佛人，即一佛而圆念三世诸佛。虽圆念三世诸佛，而必专致力于阿弥陀佛，庶可念佛之心，横遍十方，竖穷三际。即此念佛之心，与彼十方三世一切诸佛之心，无时不相契合也。此论义意深广，若不注释，或有觌面错过，及不悉理事之虞。幸台宗谛闲老法师，不惜精力，特为著疏，俾若文若义，悉得明了，其为利益，何可名焉？</p>
<p class="bodyContent">志净居士，久修净业，利人心切，发心印五千部，以施修净诸缁素。祈余标示论之大致，俾阅者从先得其指归。因不揣固陋，略摅所蕴。使知净土法门，乃即浅即深，即权即实之法门。一切法门，河沙妙义，无不从此法界流，无不还归此法界。以其为十方三世一切诸佛，上成佛道，下化众生，成始成终之总持法门故也。傥以此语为失当者，请质之劝发十大愿王，导归极乐之普贤菩萨焉。</p>
<p class="bodyContent">《弥陀圣典》序</p>
<p class="bodyContent">民二十年</p>
<p class="bodyContent">念佛一法，乃佛教之总持法门。但有专念自佛，专念他佛，兼念自他佛之不同。专念自佛者，如诸经中，深穷实相，以期悟证，乃于五阴、六入、十二处、十八界、七大等诸法中，以般若智照，了达此一切法，当体全空，亲见本具妙真如性。及禅宗看念佛的是谁，并各种话头，以期亲<a id="page255"></a>
 见父母未生前本来面目者是。此于四种念佛中，名为实相念佛焉。专念他佛，有三种念法。一观想，谓依《十六观经》作观，或专观白毫，或但观丈六八尺之佛身，或观广大法身，及具观十六种观。二观像，谓对佛形像，想佛相好光明等。三持名，谓一心称念阿弥陀佛圣号。此三种念佛，法虽不同，皆需具有真信切愿，方可与佛感应道交，方可决定现生出此娑婆，生彼极乐。此四种念佛，唯实相念佛，谛理最深，然颇不易修。以唯仗自己戒定慧，及参究照察之力，别无他力补助。若非宿根成熟，则悟尚不易，何况实证？唯持名念佛，下手最易，成功最速。傥能都摄六根，净念相继，必于现生亲证念佛三昧，临终决定往生上品。纵根机陋劣，未证三昧，但以信愿持佛名号，如子忆母，常时无间，迨至临终，感应道交，仗佛慈力，带业往生，末世众生，唯此是赖。否则但种来因，难得实益。果能志心持念，念到全心是佛，全佛是心，心外无佛，佛外无心，无念而念，念而无念，心佛两彰，而复双泯时，则实相妙理，觌体显露，西方依正，彻底圆彰。即持名而深达实相，不作观而亲见西方。摄机最普，得益最深，最利末法钝根之士，大畅如来出世之怀。以故从上知识，多皆注重于持名一门，此念他佛之大致也。至于自他俱念，即所谓禅净双修者。有以专看念佛的是谁，以期明心见性，不以信愿求生为事者，虽似禅净双修，实为有禅无净。既无信愿，莫由仗佛力以带业往生。傥未到业尽情空地位，又不能仗自力以了生脱死。是知禅净双修，唯具深信愿者方能得益，否则固不如专致力于持佛名号一门也。净土法门，实为如来一代时教契理契机之特别法门。以故往圣前贤，人人趣向，千经万论，处处指归。东瀛某某，节录诸经论，阐扬念佛诸义，为《弥陀说林》。章分十门，理畅一行，可为修净业者之一助。范古农居士，特为校勘，改为《阿弥陀佛圣典》，用示尊崇之义。然其所录，绝未叙明源委，待有暇时，居士必当依经详别。令一切人，知念佛求生西方一法，为一切上圣下凡共修之道。庶不致生自诩上根，不肯修习，并自委下根，不堪修<a id="page256"></a>
 习等过。排工将竣，令光作序，遂约所知，以为表白。须知念佛一法，乃十方三世一切诸佛，上成佛道，下化众生，成始成终之总持法门。如不见信，请质之普贤菩萨。</p>
<p class="bodyContent">《净土辑要》序</p>
<p class="bodyContent">民十七年</p>
<p class="bodyContent">药无贵贱，愈病者良。法无浅深，合机者妙。时当末法，人根陋劣，匪仗如来宏誓愿力，其谁能断烦惑以出生死，见本性而证无生乎？譬如病入膏肓，虽和缓亦无从措手。然肯服此阿伽陀万病总持之药，则所谓断烦惑以出生死，见本性而证无生者，固人人皆可亲得，而了无所难焉。何也？以其以真信切愿，持佛名号，求生西方，决于临终蒙佛接引，即获往生也。既往生已，长时亲炙弥陀，参随海众，尚当圆满菩提，彻证究竟涅槃，况所谓断烦惑以出生死，见本性而证无生乎？是知当此时节，唯此一法，最为合机。若舍此仗佛力之法门，而修仗自力之法门，勿道中下根人，莫由冀望，纵令上根，亦断难以一生成办，多皆但种来因，难得实益。以故古今知识，极力宏扬此法，以期上报佛恩，下度同伦也。</p>
<p class="bodyContent">浏阳潘子慧纯，邵子慧圆，笃信佛法，鉴时机宜，因辑古今提倡净土法门诸要义，以为一书，分为三篇。上篇辑录增订广长舌，稍加芟正，以为初机入门之阶。中篇则辑录龙舒居士，觉明妙行菩萨，以及善导、永明、优昙、天如、莲池、憨山、蕅益、截流、省庵、彻悟诸大师，及最近彭二林诸居士，最切要、最圆顿诸开示，以期由浅入深，领略净土法门之旨趣。下篇辑录念佛仪式，净土日课经咒，及回向诸文，以为朝暮课诵之仪轨。末后附录觉明妙行菩萨，及哆哆婆娑诃菩萨，应化因缘，以明<a id="page257"></a>
 净土法门之深契时机。拟排印流通，以供遍界诸同志之阅览。爰为题之为《净土辑要》，并略述净土法门之所以。以期见者闻者，同生正信，同修净业，庶可同生净土，同证无生，以迄同成正觉也。</p>
<p class="bodyContent">《历史感应统纪》序</p>
<p class="bodyContent">民十八年</p>
<p class="bodyContent">历史者，古今治乱贤愚之陈迹也。感应者，古今得失吉凶之征验也。历史多矣，孰能一一遍读？故特撮取感应事迹之显著者，统而纪之，以贡同伦，用作格、致、诚、正、修、齐、治、平之鉴。庶可心与道合，心与佛合，天下太平，人民安乐矣。须知感应云者，即因果之谓也。修如是因，得如是果。如种瓜得瓜，种豆得豆。若欲免恶果，必须修善因。傥或造恶因，断难得善果。余常谓因果者，世出世间圣人，平治天下，度脱众生之大权也。若无因果，则善无以劝，恶无以惩，遑论明明德以止至善，断烦惑以证菩提乎？由其知有因果也，则必趋吉避凶，改过迁善，闲邪存诚，克己复礼，冀入圣贤之域，期登极乐之邦。上焉者安而行之，中焉者利而行之，下焉者勉强而行之，同得格物欲以显良知，出迷途以登觉岸。于以知圣、贤、佛、菩萨，参赞化育之道，其原始要终，不外因果二字。而为天下古今治乱持危，淑身觉世，超凡入圣，了生脱死之一大根据。若欲挽回世道人心，舍提倡因果报应，纵令其学识道德，神通智慧，与圣、贤、佛、菩萨相齐，亦无如之何矣，况其下焉者乎？然世人每每于因果之泯而无迹者，多忽略而不深体察。于显而易见者，或有别种因果夹杂，致难见报应。肉眼凡夫，不知所以，遂谓善恶皆空，无有因果。由是以一己之偏见，谓为的确无谬。而圣，贤，佛，菩萨之所说，皆以为荒唐无稽，<a id="page258"></a>
 不可依从。从兹逞己邪见，妄充通家，发为议论，自误误人。以一传诸，变本加厉，以驯至于废经废伦，废孝免耻，争城争地，互相残杀之恶剧，一一皆为演出。以致天灾人祸，日见降作，国运危岌，民不聊生。究其根源，总由不知因果报应之所致也。</p>
<p class="bodyContent">民十三年，江浙交战，魏梅荪居士，避居上海，思所以息杀劫而弭祸乱于将来者。余劝其遍阅二十四史，择其因果报应之显著者，录为一书，以为天下后世一切各界之殷鉴。梅荪颇欢喜，曾屡商办法。以年老精神不给，又无力请人代劳，怅然中止。幸十六年九月，聂云台居士，请许止净居士编辑，奉太夫人命，供其薪水。至今年八月脱稿，适云台养病庐山，余遂越樽代庖，为之料理排印等事。因喜云台之克遂我愿，故乐为校定，并集资广为刊印。前次印二万部，今又排四号小字报纸本一部，以期青年学子，同得购阅也。此二种各打三付纸型，尽量可印数十万部，使世人咸知因果报应，丝毫不差。由是而敦伦尽分，闲邪存诚，诸恶莫作，众善奉行，庶可天下太平，人民安乐，见诸实事，非徒希望而已也。</p>
<p class="bodyContent">《感应篇直讲》序</p>
<p class="bodyContent">民十七年</p>
<p class="bodyContent">人性本善，由对境涉缘，不加检察，遂致起诸执著、好恶，种种情见，以埋没本性者，比比皆是。由是古之圣人，各垂言教，冀人依行，以复其初。其语言虽多，总不出格物致知，明明德，止至善而已。所言格物者，格，如格斗，如一人与万人敌。物，即烦恼妄想，亦即俗所谓人欲也。与烦恼妄想之人欲战，必具一番刚决不怯之志，方有实效。否则心随物转，何能格物？致者，推极而扩充之谓。知，即吾人本具爱亲，敬兄之良<a id="page259"></a>
 知，非由教由学而始有也。然常人于日用之中，不加省察检点，从兹随物所转，或致并此爱亲，敬兄之良知亦失之。尚望其推极此良知，以遍应万事，涵养自心乎？是以圣人欲人明明德，止至善，最初下手，令先从格物致知而起。其所说工夫，妙无以加。然欲常人依此修持，须有成范，方易得益。《五经》、《四书》，皆成范也。但以文言浩瀚，兼以散见各书，不以类聚，颇难取法。而未多读书者，更无因奉为典型也。《太上感应篇》，撮取惠吉、逆凶、福善、祸淫之至理，发为掀天动地，触目惊心之议论。何者为善，何者为恶，为善者得何善报，作恶者得何恶报。洞悉根源，明若观火。且愚人之不肯为善，而任意作恶者，盖以自私自利之心使之然也。今知自私自利者，反为失大利益，得大祸殃，敢不勉为良善，以期祸灭福集乎？由是言之，此书之益人也深矣。故古之大儒，多皆依此而潜修焉。</p>
<p class="bodyContent">清长洲彭凝祉，少奉此书，以迄荣膺殿撰，位登尚书后，尚日读此书，兼写以送人，题名为“元宰必读书”。又释之曰：“非谓读此书，即可作状元宰相，而状元宰相，决不可不读此书。”其发挥可谓透彻之极。然见仁见智，各随其人之性质。此书究极而论，止乎成仙。若以大菩提心行之，则可以超凡入圣，了生脱死，断三惑以证法身，圆福慧以成佛道，况区区成仙之人天小果而已乎？此书注解甚多，唯清元和惠栋之《笺注》，最为精深宏畅，惜非博学之士不能阅。次则《汇编》，实为雅俗同观之最上善本，而不甚通文之妇孺，犹难领会。唯《直讲》一书，为能普益。然文虽浅显，词甚优美。浅而不俗，最易感人。香涛居士，出资千圆，排印广布。亦有同志，各相辅助，愿令此书，周遍寰宇。庶几人修十善，家敦孝弟。知祸福之唯人自召，善恶之各有报应，则谁肯为恶而召祸乎？此风一行，善以善报，则礼让兴行，干戈永息，人民安乐，天下太平矣。愿有财力智力者，或广印以流布，或说法以讲演。俾未失本性者，愈加纯真，已失本性者，速复厥初。其为功德，何能名焉？<a id="page260"></a>
</p>
<p class="bodyContent">《饬终津梁》序</p>
<p class="bodyContent">民十九年</p>
<p class="bodyContent">人同此心，心同此理。生佛不二，凡圣一如。佛由究竟悟此心故，彻证涅槃。众生由究竟迷此心故，长轮生死。缅想从无始来，我等众生，与释迦世尊，同为凡夫，同受生死之剧苦。世尊以能自振拔，具大雄猛力，精修戒定慧。遂致三惑全断，二死永亡，安住三德秘藏，普度九界群萌。论其时劫，则尽刹尘而莫算。论其法门，则罄海墨而难书。于此时劫，布此法化，我等众生，岂无闻法修行，欲证此心之一世？但以烦惑深厚，无力断除，再一受生，又复迷失。兼以未遇仗佛慈力，即生往生之法。或修此法，由自力薄弱，无人辅助。或自力充足，临终被眷属多方破坏。因兹久经长劫，轮回生死。纵蒙佛化，依旧徒具与佛无二之心，而不能得与佛同证真常之果。上孤佛化，下负己灵。每一思及，五内如焚。今者幸闻如来悲愍末劫众生，无力断惑，特开一信愿念佛求生净土法门，俾一切若圣若凡，同于现生，往生西方。则已断惑者，高登补处。尚具缚者，亦预圣流。实为如来一代时教中之特别法门。三根普被，利钝全收。上而等觉菩萨，不能超出其外；下而逆恶凡夫，亦可预入其中。故得十方共赞，九界同遵。况我等凡夫，舍此将何所恃乎？</p>
<p class="bodyContent">近来世乱已极，天灾人祸，频叠降作。国运危岌，民不聊生。具正知见者，皆知此世界非安隐处，西方极乐世界，乃我本有家乡，于是作归家计，同修净业。又虑临终自力薄弱，无人辅助，及眷属无知，破坏正念，以致仍留此界，不克往生，由是大家提倡饬终助念之事。若绍兴、余姚、云南、上海各佛学会，或订立章程，或阐发利弊，必期于令命终者决定<a id="page261"></a>
 得生西方而后已。此心此事，诚堪钦佩。李圆净居士，犹恐过为简略，或致人不介意。因会萃各处章程，及诸言论，又复采取古今发明临终利害等文，并近来因助念故，遂得往生之事证，厘为四篇。第一饬终章程，第二饬终言论，第三预知利害，第四饬终实效。乃名之曰《饬终津梁》，祈光作序。光年届古稀，学无所成，窃恐一气不来，又复轮回六道，则其苦何堪设想。因兹灭踪长隐，专修净业，庶不致平常为他人说者，自己反无其分，令无知者因兹谤法，以堕恶道也。兹于将入关前，接得伊书，不禁有感于衷。爰为撮举净土法门之大意，及助念之利益，以期世之学佛者，咸各注意。庶可大畅如来普度众生之本怀，亦堪成熟自己多劫培植之胜因矣。</p>
<p class="bodyContent">《新编观音灵感录》序</p>
<p class="bodyContent">民十八年</p>
<p class="bodyContent">观世音菩萨，誓愿宏深，慈悲广大，以故分身尘刹，随类逐形，寻声救苦，度脱众生。而于娑婆世界，更为愍念周挚，拯救无遗也。而况近年以来，人民日日在患难中，虽欲逃避，直无可逃之地，亦无可逃之法。以近来世道人心，坏至其极。虽父母生育之大恩，尚公然提倡废孝，与杀父杀母，为大义灭亲者。民生斯世，可不哀哉？由是凡有正知见者，莫不研究佛学，修持净业，以求出离此五浊恶世，速得上预于莲池海会，庶可永离众苦，但受诸乐矣。而观世音菩萨，于斯时世，特为兴无缘大慈，运同体大悲，于种种苦难中，垂念护佑。称其洪名，而得逢凶化吉，遇难成祥者，何可胜数？其纪载菩萨感应事迹者，散见各书。专纪之书，则有弘赞之《观音慈林集》，周克复之《观音持验记》，尤惜阴之《观音<a id="page262"></a>
 灵感录》，许止净之《观音本迹颂》，聂云台之《观音灵验纪》。悉皆随见随闻，而为纪录。李圆净居士，又复总诸书而辑之，名新编观音灵感录。可谓集观音灵感之成，而为一切信奉持念者之依据也。虽然，须知观音何以能灵感如是，以其能返闻闻自性，及照见五蕴皆空故。阅此编者，而能志诚恳切，念观音大士洪名。念至念极情亡时，则凡一切烦恼恶业，当体皆空。回视一切苦乐境缘，皆不可得。于此不可得中，不妨兴慈运悲，随机接引。以观音之心为心，以观音之事为事。普令一切受苦众生，同沐观世音之恩泽，以及于未来世中，同行观世音之道，以展转救度也。</p>
<p class="bodyContent">《地藏菩萨本迹灵感录》序</p>
<p class="bodyContent">民十八年</p>
<p class="bodyContent">地藏菩萨，誓愿宏深。虽则久已证穷法性，而复不住寂光，不证佛果。以大慈悲，遍周尘刹，随类现身，度脱有情。而复常居幽冥，救拔地狱极苦众生。以菩萨往昔曾发大愿，众生度尽，方证菩提，地狱未空，誓不成佛。良以众生心性，与佛无二。由迷昧故，于真常中，妄生迷惑，起贪瞋痴，造杀盗淫，以致轮回六道，了无出期。生人天时少，堕三途时多。菩萨特垂慈愍，多方救济。冀彼返妄归真，祛迷得悟，以复其本具之真如佛性而后已。譬如无价摩尼宝珠，堕于圊厕，愚人视同粪秽，不加爱惜。智者知是无价宝珠，从厕取出，拭除粪秽，香汤洗涤，悬之高幢，则光照天地，普雨众宝。众生心性，亦复如是。虽复迷昧造业，堕落恶道。而本具之真如佛性，仍复湛寂常恒，不生不灭，了无迁变损失之相。是故菩萨任何业重罪深之人，终无一念弃舍之心。而于最苦众生，偏垂怜愍，急欲度脱也。李圆净居士，感菩萨之慈悲，惜众生之迷昧，<a id="page263"></a>
 因将菩萨本迹事实，以白话体，编纂叙述。又从日本续藏，录其感应事迹十八章，排印流布。冀一切有情，同知菩萨从无量劫来，兴慈运悲，以期一切众生，得度生死，证本佛性。从兹咸皆归命，恭敬供养，称念洪名，以作怙恃，得出此五浊，生彼九莲。上求佛道，下化众生。以菩萨之心为心，以菩萨之事为事。庶可不孤佛化，不负己灵也已。爰书缘起，以告来哲。</p>
<p class="bodyContent">《观音感应课》序</p>
<p class="bodyContent">观世音菩萨，愍念众生之心，不可以言语形容。虽天地父母，未足喻其少分。善根未种未熟未脱者，令其即种即熟即脱。应以何身得度者，即现何身而为说法。喻如日丽尧天，万象咸蒙照烛。春回禹甸，百卉悉荷生成。有感即通，无谋不应。良以菩萨无心，以众生之心为心，故得遍法界感，遍法界应，悉副彼念，了无差殊也。观音感应课者，俯顺世情，令卜休咎，以期同种善根之妙方便也。凡占者，皆须称菩萨名。如小儿有病，不肯服药，涂药于乳，则不服而服矣。菩萨名号，如返魂香，若得见闻，宿业自消，宿善自生，以渐至于上追观音之志事，究竟自利利他于无既也。兹因徐积余居士，与其夫人，得前明古本，石印千卷，以结净缘，略叙菩萨行慈之意云。</p>
<p class="bodyContent">《净土圣贤录》序</p>
<p class="bodyContent">民二十二年</p>
<p class="bodyContent">净土法门，广大如法界，究竟如虚空。一切法门，无不从此法界流；<a id="page264"></a>
 一切行门，无不还归此法界。天姿聪明者，每以事简易而理庸常，遂致不加详审。不但自不修习，且复发为议论，阻止破斥他人之修持，以显己之高明。此正所谓遍观六合而不见睒毛，尽知诸法而不识自己之世智辩聪，自视为宗、教皆通，佛称为可怜悯者。不思《华严》归宗，在于求生净土。文殊、普贤，通皆发愿往生。此其人为何如人，此其事为何如事。吾侪纵稍明教义，而烦惑未断，生死未了，一经再生之变，能不迷失乎哉？坯器未烧，经雨则化，此如来特开净土法门，俾上圣下凡，同于现生直出生死之所以也。况彼二大士，久已成佛，示居等觉，以身率物，发愿求生。我何人斯，敢与彼抗？如是详审，定必幡然改图，遵如来普度圣凡之教，随文殊、普贤、马鸣、龙树、远公、智者、善导、永明等，诸大菩萨，祖师之班，一致进行，以十大愿王，回向往生西方极乐世界，以期圆满佛果，作究竟大丈夫。谁肯以此大利益，甘让他人，而自己安住三界火宅，常受焦灼也哉？自大法东来，亲证三昧，现生得道而往生者，与具足烦惑，仗佛慈力，得以带业往生者，何可胜数？清乾隆间，彭际清居士，饬其姪希涑，辑录往生净土诸传。首弥陀，以示立此法门之教主。次观音，势至，文殊，普贤等，以示阐此法门之圣众。次往生比丘僧尼、王臣、士庶、女人、物类，以示往生净土之四众。共五百余人，名曰《净土圣贤录》，是为初编。其间若圣若凡，若智若愚，同入如来大誓愿海，以渐证夫常寂光乐。观此，知净土法门，犹如大海，普纳众流，亦如太虚，遍含万象。尽法界众生，无一人不摄其中，尽法界诸法，皆由此得其实际。以其为如来一代时教之特别法门，三世诸佛之总持要道故也。至道光末，莲归居士胡珽，辑乾隆后之往生者，得百数十人，名为《净土圣贤录续编》。咸、同之际，兵劫弥漫，提倡者少，稍形寂寥。近来世道人心，愈趋愈下。凡具通方眼，存救世心者，莫不提倡因果报应，信愿念佛之法。具正知见者，无不靡然风从。故数十年来，又辑二百余人，名为《净土圣贤录三编》。此稿乃德森师所辑，今已排竣，故为叙其缘起。<a id="page265"></a>
 在昔无轮船、火车、邮局、报馆，虽地邻疆址，每各不相知。故古之法道大兴，而所记往生者，千数百年，只数百人耳。一以记录缺乏，一以古书散佚。若如今之各事便利，虽数十万，亦不为多。阅者切不可以古论今，谓为未必皆实。亦不得以今论古，谓为法未大兴。试思善导在长安，少康在新定，念佛之声，盈于道路，其往生者，当不止百千万亿。今则千里之遥，朝发夕至，加以邮电报纸，故虽数千里外，悉可即知。然犹多有未记者，使一一记之，真不胜其多也。愿举世之人，各以敦伦尽分，闲邪存诚，诸恶莫作，众善奉行为基址。真为生死，发菩提心，信愿念佛，求生西方为修持。则生为圣贤徒侣，没入如来封疆。其为利益，非佛莫知。普愿见闻，各各勉旃。</p>
<p class="bodyContent">重订《西方公据》序</p>
<p class="bodyContent">民十九年</p>
<p class="bodyContent">《西方公据》一书，流传已久。其所采录之言论，繁简不一。有列《弥陀经》、《往生咒》于首者，亦有不列者。而其中列三圣像，九品莲台，莲中备圈，令人点以记数，则同。多有九品各莲台，均画一佛像者。此后则择古今切要开示，及显明事迹，以期阅者生决定信愿，得以决定资此以往生耳。其用意抑何深厚而周到也？然以念满，或没后则烧，殊觉有毁坏经像之过。而一本利人好书，终必付之一烧，不徒暴殄天物，又复不能普利。若留以传世，则点得乌黎巴皂，难起人之阅兴。进退思之，殊难合适。吾友逸人，特为另订章程。首列经、咒、念佛仪。次列古今显豁浅近各开示，而复注重于临终助念一法，以期不至功将成而被无知眷属破坏也。次列三皈、五戒、十善、四谛、四料简各略释，及佛号百<a id="page266"></a>
 颂，以期初发心者，略知意义。订作一本，以为永远传阅之书。其九品图记数之法，则另作一本，随附正书，以备行者记数，及将来焚化耳，其法甚善。遂为排印以广施送，以期一切同伦，同得往生。须知净土利益，非佛莫知。是以《华严》于已证等觉之后，尚复以十大愿王，回向往生。《观经》于将堕阿鼻之时，念未十声，即预九品。诚所谓十方三世一切诸佛，上成佛道，下化众生，无不资始乎此，而归极乎此耳。普愿同伦，各生正信。</p>
<p class="bodyContent">《普陀洛迦新志》序</p>
<p class="bodyContent">民二十年</p>
<p class="bodyContent">世出世间一切诸法，皆由时节因缘而为发起。故古德云：“时节若至，其理自彰。”诚然诚然。光以庸劣，百无一能，寄食普陀山法雨寺三十二年。昔阅《普陀志》，见其所载，皆属道场废兴，以及种种寻常等事。至于观音大士往劫本迹事理，以及此方感应因缘，悉皆阙略，不禁令人长叹。民国六年，王采臣、周孝怀、陈锡周三居士，来山见访。王、周谓：“普陀为观音大士圣道场地，中外景仰，何可久撤讲筵，忍令法道寂寞乎？祈师发心讲经，我等当为筹备道粮。”光以固陋力辞。锡周则曰：“山志久未修，板已模糊，师若肯修，我当刊刻。”光曰：“此事颇不容易。若照旧例，则文人皆能为之。若将大士往劫本迹修证，及此方感应事迹，一一略叙大端。令阅者咸知大士恩周沙界，慈济无疆。从兹发起正信，身心归依，近获人天之福，远证菩提之果者，非遍阅大藏，备考群籍不可。若不发挥大士本迹感应诸事理，则成遗主志宾，舍本逐末，与寻常山经水志何异？何以显普陀为大士应化道场？又何以显大士为法<a id="page267"></a>
 界众生之大慈悲父母，而与娑婆众生因缘最深也？然光以宿业，致令心无知识，目等盲瞽。尚须忏悔一二年，待其业消智朗，障尽目明时，当不惜身命，勉令成就。如其业重，不能感格，当往江西，求黎端甫居士，代为了此公案。此公学贯儒释，笔超侪伍，必能发挥大士之慈悲心迹也。”次年，徐蔚如居士，以《文钞》印行，致不加详察者，谬谓之为知识，从兹信札来往，日不暇给。八年春间，端甫归西，先所发心，竟成空谈。十一年春，定海知事陶在东公来山，谓山志流通，令人由信向而改恶迁善，返妄归真，实为挽回世道人心之根本要务，急宜重修。光以陶公护法心切，救世情殷，即令普济、法雨两寺主人，恳请陶公亲任其事。陶公以公事无暇，乃托邑绅王雅三君任之。一切事宜，外有陶公，山有开如退居，商酌料理。光以无暇，绝不过问。次年，陶公升于杭县，犹复鱼雁往还，商酌其事。若非宿受大士付嘱，其能如是也耶？初于修志议成之后，未及一月，江西彭泽许止净居士来访，一见即成莫逆。光叙昔衷曲，遂以《大士颂》见托，彼即允许。若非大士冥垂加被，何有如此之际遇乎？许君乃备搜藏典，及诸群籍，时经二载，稿方告竣。述成颂文，近二万言，而复逐联注其义意，俾阅者悉知所以，又节录各经以为明证。颂文三卷，经证一卷，共三百七十余页，于初夏寄来。颂中义意，许序已陈，兹不复赘。光昔本欲冠于山志之首，今以卷帙繁多，特为别行，兼欲遍布天下后世，傥与志合行，则不易广播矣。后以陶公见颂文超妙，谓须冠于志首。乃删其注语，及经证等。仅录正文，统作一卷，名本迹门，为卷一。然大士从无量劫来，分身尘刹，其本迹感应，非佛莫知。此数卷颂，不过大地一尘，大海一滴，令不知大士之深慈大悲者，略知梗概。从兹赧然愧怍，勃然奋发曰：“吾人之心，与大士之心，无二无别。而大士圆成佛道，久经长劫。又以悲心无尽，不离寂光，垂形九界，普现色身，度脱众生。我辈从无量劫来，轮回六道，其亲蒙拔苦与乐之恩者，不知凡几，直至今日，尚为凡夫。上负大士拯拔深恩，下负自己本具佛性，静言思之，能不<a id="page268"></a>
 愧死？彼既丈夫我亦尔，不应自轻而退屈。”由是翻转凡情，追随圣迹，克己复礼，闲邪存诚，敦行世善，兼修净业，久而久之，与之俱化。上焉者，即于现生，断惑证真，了生脱死。下焉者，迨至临终，仗佛慈力，往生西方。能如是，则人人敦礼义，各各识因果，自然干戈息而人祸永灭，雨旸时而天眷常临矣。陶公所谓挽回世道人心之根本要务者，其在斯乎？所愿见者闻者，同发景仰大士之心，而勉力修习，则幸甚幸甚。赞曰：“观音誓愿妙难思，赴感应机不失时。救苦寻声磁吸铁，现身说法月印池。尘刹国中咸事济，娑婆界内更垂慈。深恩穷劫莫能赞，冀愍群萌普护持。”</p>
<p class="bodyContent">重修《清凉山志》序</p>
<p class="bodyContent">民二十二年</p>
<p class="bodyContent">文殊菩萨，道证一真，德超十地。入三德之秘藏，居常住之寂光。但以救苦情殷，度生念切，故复不违寂光，现身尘刹，种种方便，度脱众生。其为七佛师，作菩萨母，犹属迹门之事。若论本地，则非佛莫知。虽尽尘刹界，无非所住，而障重之凡夫，何由识其妙用，瞻其法范乎哉？以故不得不为初机，设一应化之地，俾有所趣向，而种出世之善根。故从昔已来，与万菩萨，常住清凉宝山，演说一实之道，兼示不思议种种神化。令善根成熟者，即证真常，未成熟者，因兹增长。须知菩萨不动念，而随机示现说法，了无差殊者，如月到中天，影印众水，不但大江大河，各现一月，即一勺一滴，亦现一月。江河中月，一人视之，只见一月。百千万人，于百千万处视之，亦各只见一月。人若东行，月则随之而东。人若西行，月则随之而西。人若安住，月则不动。世间色法之妙，尚能如<a id="page269"></a>
 是，何况菩萨，彻悟唯心，圆证自性，悲运同体，慈起无缘者乎？恐拘墟者，见《志》中所有神妙之迹，心怀疑惑，故为表示其致。了此，则遍阅大乘经典，不至惊疑怖畏，不徒为阅此《志》者作前导也。</p>
<p class="bodyContent">旧《志》，系明万历间，镇澄法师所修，大体甚好，间有未加详考之失。其时憨山、紫柏、妙峰，皆属挚友，不但于此山有大关系，实于佛法世道有大关系，均未立传。清康熙间，复有修者，绝未遍访，且于大有关系之文字，任意删削，因兹遂不流通。今依明志，稍为考订增修耳。去春，一弟子李圆净言：“文殊，普贤，观音，地藏，四大菩萨，实为一切众生之恃怙。师在普陀，曾请许止净居士，作《观音本迹颂》，发挥观音之深恩重德，至为周到。师又另修王雅三所修之《普陀志》，何不将《清凉》、《峨眉》、《九华志》，亦按此例而修之乎？况《清凉志》，亦无请处，而体裁尚好。《峨眉志》，则只是志山，不复以发挥普贤之道为事。《九华志》，则更可痛叹。当此世道人心陷溺已极之时，固宜亟亟修而流通，以作挽回之据。遂忘其固陋，勉力从事。乃请许止净标示大致，其修治则光任之，其校对则德森师任之。今已排竣，虽无大发明，然亦不无小补。至于近世之事，以身既不在其地，而以朝不保夕之年，亦不敢托人采访。恐事未集而人已逝，致成空谈。故将近事，留与后来之哲人耳。忆昔光绪十三年，在红螺山，告假朝五台即清凉之别名，欲请《清凉山志》，至京瑠璃厂，遍问各旧书店，只得一部，因而购之。今为排印流通，俾后来易得，而释己遗憾，何幸如之？五台虽为文殊菩萨道场，未见念菩萨时发起之赞。今夏华严岭僧瀞栖师，祈作一赞，以备念诵之仪，乃凑成八句寄彼。赞曰：“文殊菩萨德难量，久成龙种上法王。龙种上佛，系文殊过去劫中成佛之名，出《首楞严三昧经》。龙种上尊王，另是一佛，不可误引。因怜众生迷自性，特辅释迦振玄纲。为七佛师体莫测，作菩萨母用无方。常住寂光应众感，万川一月影咸彰。”<a id="page270"></a>
</p>
<p class="bodyContent">重修《峨眉山志》序</p>
<p class="bodyContent">民二十三年</p>
<p class="bodyContent">普贤菩萨，道证一真，德圆两足。住寂光而兴慈运悲，辅善逝而带果行因。具遮那之全体，示居补处。结《华严》之大义，指归西方。虽尽十方法界，无非所住真境。而此大光明山，实为应化道场。溯其立名之意，盖以佛光昼现，圣灯夜来，亘古今而无或隐灭，尽来际以启牖群生。由是之故，致此峨眉宝山，亦称大光明焉。一以形势立名，一以圣迹取号，固无别种因缘也。而一班不知菩萨德相者，欲借经言以见重，谬引《华严经·菩萨住处品》云：“西南方有处，名光明山，从昔以来，诸菩萨众，于中止住。现有菩萨，名曰贤胜，与其眷属诸菩萨众三千人俱，常在其中，而演说法。”夫如来在天竺之中，摩竭提国，成等正觉，说《华严经》，凡历七处，而有九会。初会，即在菩提场说，二会，七会，八会，皆在普光明殿说，此殿亦在菩提场中。《菩萨住处品》，乃第七会所说之一品。先说东、南、西、北之四方，次说东北、东南、西南、西北之四维，方位次第，井然不乱。彼见有光明山三字，遂谓此西南方，指震旦国之峨眉，在中国之西南。于“现有菩萨，名曰贤胜”，妄加注曰，即普贤也。普贤亦名遍吉，未见又名贤胜也。援经而深悖于经，是欲令人生信，而反致人起疑也。不知普贤之德相，以如来智慧，穷劫莫宣。《华严经》八十一卷，其发挥普贤菩萨神通智慧，道德功业者，有十余卷经。若稍加研究，则何肯谬引？譬如轮王驻处，即是王都，光明到处，了无黑暗。由是今志，特立《菩萨圣迹》一门，于中分为六章：一释名，略释普贤名义。二修证，节录《悲华》、《楞严》二经，以明菩萨因地修证工夫。然据如来不思议境界经，则菩萨久已成佛，其本地非佛莫知也。三德相，略<a id="page271"></a>
 引《华严经》，称赞菩萨不可思议神通道力。四法要，略明菩萨所说法要。而《普贤行愿品》，以十大愿王，导归极乐，普劝善财，及华藏海众，一致进行，回向往生西方极乐世界，以期圆满佛果，而为《华严》一经之归宿。是知此一卷经，大开净土法门，实为十方三世一切诸佛，上成佛道，下化众生，成始成终之总持法门。三根普被，圣凡齐摄，末世行人，皆当依止。故录其全文，以期同登莲邦焉。五利行，节录《法华经》、《观普贤菩萨行法经》，略明菩萨卫护行人之事。六应化，明菩萨证穷法界，故于十方法界，随类现身，应以何身得度者，即现何身而为说法。故十方法界，皆可作菩萨道场。然欲众生投诚有地，故特于峨眉山，示应化焉。须知菩萨应化，有普有专。普则大众咸得亲见，专则唯己自心明了。例如云端现相，众目同观。圆光摄身，纵齐肩并立，有许多人，而人人各见己身，不见他身。于此二者，可知菩萨神应无方，非凡夫二乘所能测度。具此不思议义，又何必谬引经文以自诬，而贻人笑柄耶？旧志所载，殊多讹谬。如千岁宝掌，于卷二诸经发明云：“汉永平癸亥之前，已住此山，蒲公见鹿迹如莲华，径投宝掌问之。掌令往洛阳，问摩腾、法兰二师。蒲公于甲子，往洛阳，谒二师。不知甲子，即明帝七年，始遣蔡愔、秦景、王遵等，往西域，寻佛法。至十年丁卯，二师随诸人始来洛阳。按《传灯录·宝掌传》，东汉献帝建安二十四年来中国，魏晋间，入蜀礼普贤，留大慈。旧志本传，只略东汉献帝等一句。何不以此证前之讹，而竟两存之，亦不说其孰是孰非耶？于一生不至西蜀之智者大师，亦为立传。且日与茂真尊者、孙真人，弈棋于呼应峰下之棋盘石上。又建呼应庵以居，均以相呼相应以弈棋，为峰名庵名。作此说者，不但不知智者，且绝不知佛法。智者一生，以身为法，作后学模范。何得日与闲僧旷道，常行犯佛禁戒，玩物丧志之事乎？玄奘生于隋文帝仁寿四年甲子，其兄长捷法师，令其出家，居洛阳净土寺。十五岁，因隋室丧乱，至长安。时唐室初立，尚事翦削，无暇弘法，遂与其兄往成都求学，未几，声闻远著。武德<a id="page272"></a>
 五年，于成都受具，思欲入京，以期闻所未闻。为兄所留，遂私遁，由三峡，达汉阳，至相州，沿途求学弘法。后至长安，欲追法显、智严之迹，结侣上表，往游西域，求所无经。斯时世始太平，中外尚未交通，故诏不允许。众咸退心，师独不屈，乃于贞观三年八月私去，历一十七年，始回中国。及至于阗，即遣使上表太宗，太宗优诏答之，且令沿途有司，各为护卫迎送。师闻帝欲问罪辽滨，恐稽迟不遇，遂兼程而进。由流沙，至沙州，是由甘肃而来者。帝敕有司，备仪仗相迎，忽至京城之西漕，有司莫知所措。以按程备仪，师兼程而进，故致有失。此后，日事翻译，未及卒业而寂。何得有履西域，至峨眉九老洞，值圣真说偈授经之事乎？但以世远人亡，屡经沧桑，志乘轶失，无所依据。遂致以讹传讹，无由考正，故致然也。当明季时，胡世安公，好游山而信佛，未息心以研究，故其博采艺文，辑译峨籁，实为清蒋虎臣山志之权舆。虎臣自谓于译峨籁，一字不遗。然其所录，总以叙述山峰之耸峻，岩壑之幽秀，风云之变态，寺宇之兴废而已。至于普贤兴慈运悲，四众竭诚尽敬之所以然，尚不能稍为形容。况菩萨之本地风光，四众之心契觉海者，又何能一为形容耶？又此山昔有道教，自大法昌明后，渐次归真。明果灭妖，乾明作中峰之寺。羽流感德，黄冠作缁衣之僧。自后一致进行，归依三宝，道教绝响，已千余年。旧志于普贤，及古高僧，有经传可考证者，尚多错讹。况于绝响已久之道教事实，能无讹谬乎？黄帝往空同山，问道于广成子，载于《庄子·在宥篇》。何得又往峨眉，复问道于天皇真人乎？天皇真人，即广成子，黄帝系有天下之责任者，非闲僧旷道，随意云游者比。空同已去两次，而有所悟，即广成子移居峨眉，黄帝何得又往峨眉？况蜀道之难，今尚兴叹，当黄帝时，不比今更难百千倍乎？故知此诸记载，悉属虚设。即的确之极，亦无关紧要，以此所说之法，乃佛法中人乘天乘两间之法。峨眉道教，久已绝响，又何犹立此法，以致后世惑于两歧，莫知去向乎？故将此种记载，多为删去，揭佛日以普被三根，亦天皇真人之所<a id="page273"></a>
 赞许者。印光一介庸僧，何敢妄称通家，修辑四大名山之山志？但以挂搭普陀三十余年，民十一年，定海知事陶在东公，倡修《普陀山志》，请邑儒王雅三先生主其事。王君于儒可称博洽，于佛未涉门径。志成，而山中耆宿，命光重修。光以近来刻排各书，了无有暇。至十九年，掩关苏垣，始得出书。一弟子李圆净，热心公益，谓普陀、清凉、峨眉、九华，为中国四大名山。师既将《普陀志》修妥印行，清凉、峨眉、九华三山志，亦不得置之不理。于是特祈前著《观音菩萨本迹感应颂》，及《历史感应统纪》、《佛学救劫编》之江西彭泽皈依弟子许止净居士，标示纲要。光但任其割贴安顿与印行。校对则归于现遥领赣州寿量寺住持德森法师，与陈无我居士。《清凉志》，去年已出书，《峨眉志》，不久亦可付印，《九华志》，或于明年春夏间可出。四山旧志，唯《清凉》最嘉，《普陀》次之，《峨眉》又次之，《九华》最居其下。良以三山志，皆属不通佛学之儒士所修，故致买椟还珠，敬卒隶而慢主人。只在山之形势变幻处致力，不在菩萨兴慈运悲，拔苦与乐处形容。志山而不志佛，颠倒行事，虽有其志，不能令见者闻者增长善根，种菩提因。此今志之所深致意者，故为略示其意。然以未曾亲历其境之人，不能详加询访，故只按旧志，及诸经传，而为证订。至于近来名德，及新建筑，概不加入，以免逸轶名德之咎，挂一漏万之讥。具眼知识，当能谅之。</p>
<p class="bodyContent">重修《九华山志》序</p>
<p class="bodyContent">民二十六年</p>
<p class="bodyContent">真如佛性，生佛体同，在凡不减，在圣不增。但以性德虽同，修德各别，故致生佛迥异，苦乐悬殊。诸佛以顺性而修，因兹返妄归真，背尘<a id="page274"></a>
 合觉，断尽烦惑，彻证此即心本具之真如佛性，故得安住寂光，永享涅槃常住之法乐。众生以逆性而修，由是迷真逐妄，背觉合尘，起惑造业，全迷此即心本具之真如佛性，故致常住娑婆，恒受六道轮回之幻苦。诸佛以众生心体同而心相异故，不胜怜愍，不惜劳苦，发宏誓愿，度脱众生，以视一切众生皆是佛故。故《梵网经》云：“一切众生，皆有佛性。”又云：“汝是当成佛，我是已成佛，常作如是信，戒品已具足。”以若信自己是未成之佛，决定不肯随顺凡情，造生死业。决定直下信受佛教，修菩提道。其有迷之浅而宿根深者，一闻佛教，即得了悟，信受奉行。若迷之深而宿根浅者，一闻佛教，反生诽谤，或至毁灭，令尽无余。以视佛为众生故，以己之众生贪瞋痴心，测度佛心，谓其所说，皆为诓骗愚夫愚妇奉彼教之妄语，绝无真实，不可依从。若一依从，则永入迷途，莫由而出。诸佛于此种众生，了无一念弃舍之心，倍生怜愍爱惜之念。如人病狂，挞骂父母，父母不以罪治，更增怜愍之心，知其失本心故，狂病若愈，自无此过。若迷之极深者，从劫至劫，亦难省悟，故诸佛以尽未来际，度脱众生为誓愿。而已证法身之诸菩萨，莫不皆然。彼以自私自利辟佛者，若知此义，能不愧死？迷之浅而宿根深者，古今固不乏人。今举其尤者，如宋之丞相张商英，明之居士钟大朗。商英初不知佛法，因游一寺，见佛经庄严殊胜。忿然曰：“胡人之书，乃如此庄严，吾圣人之书，尚不能及。”夜间执笔呻吟，莫措一词。夫人向氏，颇信佛。因问所呻吟者何事。曰：“吾欲作无佛论耳。”夫人曰：“既然无佛，又何可论？且汝曾读佛经否？”曰：“吾何肯读彼之经？”曰：“既未读彼之经，将据何义为论？”遂止。后于同僚处，见案头有《维摩诘经》，偶一翻阅，觉其词理超妙，因请归卒读。未及半，而大生悔悟，发愿尽此报身，弘扬法化。于教于宗，皆有心得。所著《护法论》，极力赞扬，附入大藏。徽宗朝入相，时旱久，夜即大沛甘霖，徽宗书“商霖”二大字以赐。盖取《商书·说命》，“若岁大旱，用汝作霖雨”之义以褒之。钟大朗，苏州木渎<a id="page275"></a>
 人，其父母祷观音而生。幼时随父母礼诵，及入塾，闻圣学，即以圣学为己任，因不礼诵，而辄作辟佛文字。后见莲池大师《自知录序》，始知愧悔，不复辟佛。读《地藏菩萨本愿经》，发心学佛为居士。遂研究天台，禅宗各书，各有所得，乃礼憨山大师门人出家，法名智旭，字蕅益。其戒行净若冰雪，其见地明若日月。而且注重净土一法，以末世众生，不仗佛力，决难现生了脱生死。一生弘法，不作住持。多居北天目灵峰寺，故后人每以灵峰称之，实未为灵峰主人也。至如韩，欧辟佛，但据儒教伦常近迹，及礼乐刑政为论，绝无引及佛经之文，固知所辟，皆是未见颜色之瞽论。韩由晤大颠禅师，欧由晤明教大师，方稍知佛，特不能如张、钟之宏扬耳。而宋之周，程，张，朱，为接孔孟心传之人，其原皆由学佛而得。周茂叔，极为淳笃，绝无一字辟佛。二程，张，朱，则阴奉阳违，取佛经之奥义，以释儒经。恐人谓己之所说系出佛经，遂极力辟佛所说之三世因果，六道轮回之实事实理，谓为虚构，以作骗愚夫愚妇奉教之据，实无其事。由此以后，凡儒者，皆不敢说因果，恐人攻击以为异端。凡理学，皆偷看佛经以自雄，皆力辟佛法以自固。以致愈趋愈下，遂至演出灾祸频仍，民不聊生之惨剧。设使大家皆提倡因果，断不至如此之极。夫因果者，圣人治天下，诸佛度众生之大权也，舍此，则无法可设矣。今则乱极思治，若犹不以因果为本，则以后之祸，当更惨剧矣。九华山者，地藏菩萨应化之道场也。地藏菩萨，于无量劫前，久证法身，已成佛道，而不居佛位。以众生度尽，方证菩提，地狱未空，誓不成佛为愿。其悲愍众生受生死苦之心，莫名深切。故佛于忉利天，为母说法时，凡十方世界诸佛菩萨，天龙八部，皆来集会，虽以佛眼，莫能数知。此诸佛菩萨，皆由地藏教化，方得道果，而地藏尚示声闻仪式。其于十方世界，现种种身以说法外，又常在幽冥极苦处，以行救度。十方诸佛菩萨，莫不赞叹其兴慈运悲之深心。而蕅益大师，一读《菩萨本愿经》，即发大菩提心。以地藏乃诸佛之师，菩萨之母，尚汲汲以度吾人众生为事。傥不以<a id="page276"></a>
 自他同出生死为志事，其辜负慈恩也大矣。菩萨示生，在唐新罗国唐高宗之前，原有高句丽，新罗，百济三国之分。高宗灭高句丽，百济之地，悉归新罗，并为一国。五代时，王建继之，国号高丽。自明初至今，乃名朝鲜。人多以新罗为暹罗，实误。王族，姓金，名乔觉。至高宗永徽四年来九华，其苦行道迹，世莫能逾，识者以为地藏示现，详见本志，此不多叙。而拘墟者，不知菩萨分身尘刹世界应化之迹，每谓此之地藏，非《本愿经》之地藏。然则布袋和尚，亦可云非当来下生之弥勒菩萨乎？此山由菩萨建立道场后，历年久远，屡经鼎革，故致志书失传。至明嘉靖间，方辑志书，历万历、崇祯，以及清康熙、乾隆、光绪，凡经六次，皆官厅主持，儒士编辑。于菩萨弘慈大悲，法门精妙旨趣，未能发挥。盖与寻常山经水志无异，殊失名山道场，为国祝厘，为民祈福之所之意，然亦无毁谤佛法之文字。光绪志，周山门修时，作许多毁谤之文附之，以彰己之知见高明。令僧出资，而板存县署，且不许翻刻，吾不知其意为何故也？兹由李圆净请重修，祈许止净居士为之鉴订，德森法师为之编辑。书既成一切成就因缘，由卷末德师跋中详述，此不赘，因将菩萨度生深慈大悲，略为发挥，期见闻者，各生正信。庶可仗菩萨慈力，离幻妄苦，得究竟乐。爰为赞曰：“大士誓愿不可测，运悲周遍尘刹国。众生尽后誓方休，地狱空时愿始息。受化多成无上道，自身犹示声闻迹。只缘生佛性唯一，欲令同获究竟即。”</p>
<p class="bodyContent">《日诵经咒选录》序</p>
<p class="bodyContent">民十八年</p>
<p class="bodyContent">佛法大无不包，细无不举，唯佛与佛，乃能究尽。登地菩萨，尚不能穷源彻底，况具足惑业之博地凡夫乎哉？然撮其要义，则唯期洞明自心，彻证佛性。欲明自心而证佛性，必须以戒束身，以定息妄，以慧断<a id="page277"></a>
 惑。自可出幻妄之生死，证真常之涅槃矣。其修持次序，当以开本知见为先导，信愿念佛为正行，万善庄严为助修。以故首列《金刚经》《心经》、《观世音普门品》《大势至念佛圆通章》、《阿弥陀经》、《往生咒》、《念佛起止仪》、《发愿文》，以及大悲、准提各咒。或兼持各种，或专持一种，悉以作修持净业之助。以冀彻悟五蕴原空，诸法非相，遍行万行，而不见能行之相。专志念佛，而了知心作心是。能如是修，则顿出迷途，直登觉岸矣。良以末世众生，障深慧浅，匪仗佛力，实难解脱。以念佛一法，乃十方三世一切诸佛，上成佛道，下化众生，成始成终之无上法门。校彼一切仗自力断惑证真以了生死者，奚啻天渊悬殊焉。又欲初机行人，深知各种法门之所以。在家二众，于日用伦常中，即能真俗并融，儒佛两尽。因附录《感应篇》、《阴骘文》、《觉世经》，及净土修持各开示。以为改过迁善，趋吉避凶，超凡入圣，了生脱死之规矩准绳。庶可现生即出三界六道之外，直入七宝九莲之中。愿诸修士，同加注意。</p>
<p class="bodyContent">《净土篇》序</p>
<p class="bodyContent">民二十年</p>
<p class="bodyContent">净土法门，普被三根。于在家人，更为要紧。以在家人，各有职业，不易参研宗、教等法。唯此念佛一法，最为契理契机。老实头颛蒙念佛，念到业尽情空时，父母未生前本来面目，如来藏妙真如性，悉皆觌体全彰。待至临终，定登上品。其或根机陋劣，未能业尽情空。然以真信切愿，持佛名号，求生西方之诚，必能与佛感应道交，亲蒙接引，即得带业往生。净土之妙，妙在于此。不识此义，纵令参禅得髓，看教明心。傥有丝毫惑业未尽，仍然生死轮回不得出离。且莫自恃，致令愚夫愚妇念<a id="page278"></a>
 佛求生西方，遂得带业往生者所怜悯。呜呼！真利益多被极庸愚人得。大聪明人，每每不能望其肩背者，多缘自恃聪明，纵有佛力不肯倚仗，卒致长劫轮转，了无出期，可不哀哉？从上古德，本佛悲心，提倡净土，所有著述，多难胜数。但多系文言，不利平人。李圆净居士，本净土四经，及古德著述之意，述为语体，用阐净宗。虽科列十门，文近万言。而一字一义皆本佛经祖语，绝无自立意见，以自炫耀，致有误人坏法之咎。佛学书局，以其有益初机，故特列于小丛书中，以期广传。今又另排三号大字，以期老年目力衰弱者，均不难看。又祈为序引，以启正信。其余要义，书中自具，何须多赘。须知净土法门，为一切诸法汇归之法海。若能如是信者，其人现生即可高登九品，将来决定圆满三觉。有谓此语有过者，余谓此过非我所敢承任，自有本师释迦牟尼佛，及阿弥陀佛承任也。</p>
<p class="bodyContent">《&lt;净土问辨&gt;&lt;功过格&gt;合刊》序</p>
<p class="bodyContent">民十八年</p>
<p class="bodyContent">古人云：“死生亦大矣，可不悲哉？”知死生之可悲，当求所以了生死之法，则可悲者，转为可乐也。若不求了生死之法，徒生悲感，有何所益？大丈夫生于世间，事事无不豫为之计。唯于生死一事，反多置之不问。直待报终命尽，则随业受报，不知此一念心识，又向何道中受生去也。人天是客居，三途是家乡。三途一报百千劫，复生人天了无期。由是言之，则了生死之法，固不可不汲汲讲求也。须知法门无量，皆须自力断惑证真，方有了生死分，则末世众生，颇难现生即得实益。唯信愿念佛求生西方，最为第一，以其仗佛慈力，即未断惑业之人，亦可出此娑婆，登彼极乐，实为我辈无力断惑者之一大恃怙。以故朱燮臣居士，唯<a id="page279"></a>
 恐世人狃于常见，不肯修习，以致自误。故以己先所存之种种疑情，一一剖析明了，而为一切同人之向导。又复附以劝孝戒淫等篇，俾于首善首恶，严事法戒，则根基巩固，进修无滞矣。又以日用伦常，或恐疏略，故复以《功过格》，附于其后。窃以此格，实为格致诚正之要务，尽心力而行之，不患不到圣贤地位。凡有志于希圣希贤者，祈勿以此为琐屑而忽略之，则善矣。又《功过格》属散文，不便记诵。《感应篇》、《阴骘文》，实为《功过格》之源本，以故恭录于首，以期朝夕讽诵，互相鉴照。俾得三业清净，一心淳笃。庶可无忝所生，行为世法。由是而世法佛法，一道齐修。成己成人，了无二致。前继往圣，后开来学，参赞化育，辅翼郅治，皆于此庸言庸行中得之。若舍此不行，别求玄妙。纵令大得，亦只能利一类之机，而况专资空谈者乎？</p>
<p class="bodyContent">觉后编序</p>
<p class="bodyContent">民十八年</p>
<p class="bodyContent">孔子曰：“性相近也，习相远也。”性，即觉之本体也；习，即觉之功用也。性，则凡圣生佛，了无二致，故云相近。亦即所谓人同此心，心同此理也。习，则有顺性，悖性之不同。能顺其性，则居心动念行事，自能惩忿窒欲，闲邪存诚。以至人欲净尽，天理流行，圆复其本体之觉性，以至为贤为圣，初非有待于外也。如是之人，名为觉者。先觉者，必以己之所觉，转而觉彼不觉，悉令皆觉。则彼后之未觉者，一一悉同先觉矣。此继往开来，参赞化育，以维持天下后世之大法，亦即人与天地并称三才之所以然也。故伊尹云：“予天民之先觉者也，予将以斯道觉斯民也，非予觉之而谁也。”彼既以圣贤视一切人民，而人民之闻其说者，谁肯<a id="page280"></a>
 以庸愚自限，不复兢业修持，以直趋于圣贤之域乎？惜后世未受先觉之教导者，每每迷真逐妄，背觉合尘，奔驰于声色货利之中，遂至举道德仁义而置之度外。虽同赋此觉性，由其悖戾之故，不唯不为圣贤，而反堕为庸愚，为暴乱，岂不大可哀哉？《书》曰：“惟圣罔念作狂，惟狂克念作圣。则觉后之道，不可不汲汲讲求也。正定王克庵居士，前清之隐士也。以为时当末造，圣贤既难亲炙，莫由取法。《六经》、《论》、《孟》之言，又非普通人所能领会。于是采取《感应篇》、《阴骘文》、《功过格》等，及古今贤哲所著孝亲敬长，持身涉世，改过迁善诸嘉言，辑为一编。共分十四门，首曰明宗，录《感应》等三种，以为总纲。自后各门，皆发挥此三种中所当取法，所当切戒之意。后人能读是编，则纲举目张，本立道生。举凡一言一动，无不纳于范围。如镕金入嘉模，势必成为正器。如嘉禾得甘雨，决定大有收成。世间之善果既得，谁肯画地自限，不复以修持净土法门为事，以期圆证此觉性，而为世出世间无上大觉也哉。其弟雷夏，拟为流通，持以见示。因相与募资排印，以广其传。有缘遇者，宜详阅而深思之，切勿错过，则幸甚幸甚。</p>
<p class="bodyContent">《学佛浅说》序</p>
<p class="bodyContent">民十三年</p>
<p class="bodyContent">佛法深广，有如大海，唯佛与佛，方能彻其源底。其余九法界，虽则圣凡利钝不同，各各随己分量而为修习，以迄证入。譬如修罗香象，及与蚊虫，饮于大海，各得饱腹而去。若欲一口吸尽，除非具足大海之量者方可。否则只可亲尝其味，未易穷源彻底也。然佛法乃一切众生即心本具之法。于众生心外，了无一法之所增益。以一切众生之心，当体与佛<a id="page281"></a>
 无二无别。但由迷而未悟，起惑造业，随业受苦。以致即心本具之智慧德相，被烦恼恶业之所盖覆，如云笼月，不见光相。虽则不见光相，而月之光相常自如如，了无所减。如来由是起无缘慈，运同体悲，随顺机宜，与之说法。虽大、小、权、实、偏、圆、顿、渐，随机施设，种种不同。在佛本意，无非令一切众生，背尘合觉，返迷归悟，出幻妄之生死，成本具之佛道而已。以众生业障深重，未易消除。故特开信愿念佛之净土法门，俾一切若圣若凡，或愚或智，同仗弥陀宏誓愿力，往生西方。则复本具之心性，成无上之菩提，盖易易矣。自佛法入震旦，千八百余年以来，凡圣君贤臣，伟人名士，莫不仰遵佛嘱，护持流通。以佛法虽属出世之法，所有世间经世之道，悉皆包括无遗。举凡父慈，子孝，兄友，弟恭，夫和，妇顺，主仁，仆忠，咸与世间圣人所说无异。世间圣人，唯令人尽义尽分。佛则具明能尽义尽分，与不能尽义尽分之善恶报应。尽义尽分，只能教其上智。若禀性顽劣，则不是伪为，便是故悖。傥知善恶报应，则欲为善而必能勉力，欲为不善而有所不敢矣。如来所说三世因果，六道轮回等法，深则见深，浅则见浅。以之修心，即可断惑证真，了生脱死。以之治世，即可胜残去杀，返浇还淳。近来世道人心，陷溺已至极点。竞倡新法，废弃旧章。虽父子夫妇之伦，尚欲推翻，况其小焉者乎？以故天灾人祸，相继降作。国运危岌，民不聊生。有心世道人心之人，欲为挽救，普劝悉皆研究佛学。戒杀放生，吃素念佛，诸恶莫作，众善奉行。由一传十，由十传百，至千至万，靡然风从。庶可望其天下太平，人民安乐。此实治乱持危，改革世道人心之根本法轮也。当今之世，若不以因果报应，生死轮回为训，虽圣贤齐出于世，亦末如之何矣。若不以信愿念佛，求生西方是修，纵天姿高上，亦难断惑证真，了生脱死。王博谦居士，宿根深厚，救世心切。兼且主笔报馆，操言论之机关。欲令同人，同皆学佛。以佛教经论著述，文深义奥。纵慧业文人，久经研究，尚难悉其指归，入其阃奥，况愚夫愚妇乎哉？由是以己所见之理，作《学佛浅说》<a id="page282"></a>
 二十篇。概用通俗文字，其语悉本佛祖经论，不过借显浅之文发挥之。以期雅俗同观，智愚咸了耳。以光形迹虽异，志道原同。虚心下问，以稿见寄，谬令鉴订，以便流通。因详阅之，不胜欢喜。聊抒愚怀，以示同意。普愿阅者，同生信心，所有利益，当自证知。</p>
<p class="bodyContent">《佛祖心灯禅净双勖合编》流通序</p>
<p class="bodyContent">民二十年</p>
<p class="bodyContent">佛祖心灯，亘古常明。禅净理致，充塞法界。人各具足，何用赞扬？为不了者，重下注脚。《梵网经》云：“一切众生，皆有佛性。”又云，汝是当成佛，我是已成佛。”《法华》常不轻菩萨，见诸四众，皆悉礼拜曰：“我不敢轻于汝等，汝等皆当作佛。”《华严》如来成等正觉，叹曰：“奇哉，一切众生，皆具如来智慧德相，但因妄想执著，而不证得。若离妄想，则一切智，自然智，则得现前。”是知众生当体是佛，但以迷而未悟，及悟而未证，故不免仍作众生耳。其令悟之法，莫过于参禅。即所谓看父母未生以前本来面目者，乃令人向未动念以前，亲见其主人翁耳。果能彻见，是名为悟。然烦恼未断，依旧莫出轮回。若能断尽世间烦惑，方可高超三界。是知证之一事，大非易易，以故不得不依信愿念佛求生西方，以期仗佛慈力，带业往生也。谛思此义，知如来特开净土一门，不独为接引普通行人，实为保护于宗于教有所悟证，而未至凡情圣见俱不可得，烦惑净尽，翛然解脱者。夫已悟已证，未至其极。若无净土法门为之保护摄持，则此诸行人，再经受生，沉没者居多，而进修者甚少矣。感佛恩德，不禁令人哽咽涕零。了然大师，宿根深厚。从初出家，即志宗乘。苦参力究，得其旨归。以七佛，及西竺东震三十三祖偈，文深义奥，殊难<a id="page283"></a>
 领会。因为贯注，稍增字句，义便彰明，遂名之为《佛祖心灯》。嗣后云游诸方，研穷经论，始知净土法门，实为诸佛诸祖究竟自利利人之甚深法海。一切诸法，无不从此流出，无不还归此法。遂生真信，而力修持，以期即生往生，克副初衷也。间有发挥禅净理致，语语确切，发人深省，乃名之为《禅净双勖》。虽仍提倡禅宗，实则注重净土。以期已悟证，未悟证者，同得即生了脱也。其友德森大师，欲为排印流通，祈余审定，及叙其意致，乃撮举其要而述之。所惜语意较深，普通初机人，未能一阅直下明了耳。然接引初机之书甚多，固未可为歉憾也。而亦可令参禅未得悟证者，得其即生了办之道，其有益于禅者大矣。愿见闻者，同生信焉。</p>
<p class="bodyContent">《正学启蒙三字颂齐注》序</p>
<p class="bodyContent">民二十年</p>
<p class="bodyContent">人同此心，心同此理，生佛不二，凡圣一如。儒释圣人，先得吾心之所同然。愍众生迷而未悟，莫得受用。由是各垂言教以启迪之，期其各得亲证此理，又复以先觉觉后觉也。然儒主经世，故其说注重伦常。于心性极致，不过略示端倪而已。若能研究佛学，有所悟会，则即伦常日用，无不一真毕露，左右逢源。故古今来建大功，立大业，精忠贯日月，浩气塞天地者，多从学佛得力而来。所谓不知佛法，莫由知儒。不知出世之妙，莫由经世也。释主出世，故举世间伦常，与心性极致，一一彻底发挥。随机施教，对病发药，俾一切众生，各随其机而得实益。以故遇父言慈，遇子言孝，兄友，弟恭，夫和，妇顺，主仁，仆忠，一一示其前因现果，现因后果。使人欲为恶而有所不敢，欲不为善而有所不能。傥人各知此义，有不彝伦攸叙，天下太平乎哉。此殆佛教人乘，天乘法耳，<a id="page284"></a>
 其效尚能如是。若声闻、缘觉、菩萨、佛乘之利益，又何可得而测量者哉。所惜宋儒量小，由学佛法，得知圣人之心法。欲推尊儒教，反从而辟驳佛法。其所辟驳者，实为令人诚意正心，尽谊尽分之根本。如三世因果，六道轮回，此天下古今之实理实事。人若知此，何敢违心悖理，以取罪戾，致未来堕不如意处，则不期然而正心诚意，尽谊尽分矣。宋儒谓佛以因果报应，生死轮回，诱惑愚俗，不知人禀天地之气以生，及其已死，则形既朽灭，神亦飘散，纵有刑罚，将何所施？误谓一死永灭，成大邪见，以一传诸，贻害后世。大悖圣人原始返终，故知死生之说，精气为物，游魂为变，是故知鬼神之情状之义。由是奸邪之辈，敢于为恶，以一死永灭，尧桀同归于尽。又何必绳趋尺步，受此拘束，以致徒劳一生？又何不肆志纵情，随意所为，以享自由自在之幸福乎？因兹善无以劝，恶无以惩，彼此效尤，以致成此废经废伦之现象。在彼本意，恐提倡因果报应，生死轮回，人必多归于佛。故特辟驳以关闭之，令人无由趣入，庶可儒教兴盛，永久无替。而不知反将圣人之道，由此灭没，可不哀哉？</p>
<p class="bodyContent">婺源江易园居士，宿植德本，品粹学优。初则专宗程朱，不知佛为何如人。后以阅历既深，拘见渐消，试阅佛经，则如登泰山，遍观四虚，心神畅悦，非言可喻。始知先儒以门庭知见，俾后世不沾法利，不胜痛惜。于是隐居家乡，依之修持，一乡之人，悉从其化。又思启迪后来，俾得实益，因作《三字颂》，略述儒佛立教觉世之大旨，并历史诸子之纲要，庶学者不被前人门庭语言所误。而同得以尽伦学儒，尽性学佛，经世出世，合而为一。明明德以止至善，无所住而生其心。不著一法，具修众善，永离四相，圆彰万德。证吾心本具之法，续如来所得之道。远令先圣畅怀，近为宋儒补过。其为功德，实非浅鲜。门下士齐用修，又为之注，俾阅者一目了然。李圆净居士，特为排印，祈余作序，以冀广传。因不揣固陋，述其大略。愿为父兄，及膺教育之职者，令诸子弟，同读诵之。则知在儒在释，了无二道，经世出世，原是一法。因果明而心性自悟，彝<a id="page285"></a>
 伦叙而天下太平，此理势所必然者。明眼人当不以余言为河汉也。</p>
<p class="bodyContent">《正学启蒙三字颂游注》序</p>
<p class="bodyContent">民二十七年○作此二序时，尚仍未知江居士等，已深埋没于沙盘木笔中。</p>
<p class="bodyContent">甚矣，人心之陷溺，正道之难闻也。人性本善，本具明德，由无人指示，昧而弗知。其有指者，或更增其昧，以致毕生不闻正道。故孔子谓：“朝闻道，夕死可矣。”足见世之虚生浪死者多多也。良由道在迩而求诸远，事在易而求诸难。讲学者欲明圣人之道，反晦圣人之心，以不在根本上著手，而在枝末上致力。且将根本认为枝末，枝末认为根本。虽欲诚意正心，不以格去心中私欲之物为事，此心既被私欲之物锢蔽，其知见皆随心之私欲而为定准。如爱妻爱子者，其妻子再不好，总觉得好，绝不觉其不好。以心溺于爱，便无正知正见。若将爱之私欲去尽，则妻子之好与不好，如镜现相，妍媸立见矣。私欲既无，真知自现，则意不期诚而自诚，心不期正而自正，身不期修而自修矣。知，即明德。格，致，诚，正，修，乃明明德之工夫。五者备，而明德明。后之齐，治，平，乃亲民，而止于至善之事也。夫三世因果，六道轮回之事理，诗，书，易，以及史，汉，已有其事，不过未能详言其所以耳。有此，则中下之人，知作善则降祥，作不善则降殃，有所冀慕，有所恐惧，则欲不正心诚意，冀善报而有所不能，惧恶报而有所不敢。今以此因果轮回之事理，为佛骗愚夫妇奉教之虚设，实无其事。又谓人死神灭，令谁受刑，及与托生。一死永灭，尧桀同归于尽。由是善无以劝，恶无以惩，以驯致于废经废伦，实行兽化。可不哀哉。易园居士，初不知佛，亦未免人云亦云。及看佛经，方知从前之谬。遂家居潜修，一乡之人，均受其化。欲为天下后世，作一明<a id="page286"></a>
 导，因著三字颂，以明佛之所以为佛，及孔老与佛同而不同，佛与孔老异而不异之所以然。以人未看佛经，不但不知佛，亦不知儒。既看佛经，方真知儒。即出世而经世，即消极而积极，佛儒心法，一以贯之。并略叙学史之要，以期大启藩篱，归于大同。门人齐用修，特为笺注，以期阅者悉知，于民二十年，排印行世，光曾为序。今门人游有维，以齐注太略，未阅佛经，及儒教群籍者，或难彻了。因援引经论，以畅通之，其为利益，可胜言哉。果肯研究，必期深入。从兹遵孔孟之教以维持世道，修如来之法以彻证自心。必须师三省而战兢自持，凛四勿以隐微无愧。空五蕴而一尘不立，净六根而诸相圆离。直达归无所得之地，方得圆满菩提。为调御之丈夫，作人天之导师，皆由此而基之也。</p>
<p class="bodyContent">《晋莲宗初祖庐山慧远法师文钞》序</p>
<p class="bodyContent">民二十四年</p>
<p class="bodyContent">如来大法，弥纶法界，包括空有。示本具之真心，显随缘之妙用。其心体则生佛一如，圣凡不二，真常不变，寂照圆融。佛以究竟证故，故得五蕴皆空，诸苦悉度，一尘不立，万德圆彰。众生以彻底迷故，故致迷真逐妄，背觉合尘，轮回生死，了无出期。于是如来，随众生机，说种种法，令彼各各就路还家，亲见本生之父母。探衣出珠，即获无尽之家珍。上根固得解脱，中下仍在轮回。特开净土法门，令其横超三界。普使中下，追踪上根。其为利益，莫能名焉。此义虽出方等，其道实肇《华严》。但以凡小不能预会，莫由禀承。当《华严》未来之前，率目为方便小道。迨《行愿》既译之后，方知为成佛真诠。庐山远公，宿承佛嘱，乘愿再来。未睹《涅槃》，即著法性常住之论。未见《华严》，便阐导归极<a id="page287"></a>
 乐之宗。立法暗与经合，其道普被三根。契理契机，彻上彻下。畅如来出世之本怀，了含识生死之大事。若非大权示现，其孰能预于此？故罗什法师曰：“经言：末后东方，当有护法菩萨，勖哉仁者，善弘其事。”西域僧众，咸称汉地有大乘开士，辄东向稽首，献心庐岳。其神理之迹，未可测也。按远公，于东晋孝武帝太元九年甲申，始至庐山，住同门慧永法师之西林寺。后以来学者多，西林隘不能容，故复开东林寺。经始之时，山神效灵，材木自至。刺史桓伊，乃为建造，名其殿为神运，表灵异焉。由是缁素高贤，来者益众。至太元十五年庚寅，七月二十八日，与缁素一百二十三人，结社念佛，求生西方。此诸人等，于临终时，皆有瑞应，皆得往生。良由诸人，均具出类拔萃之智，又蒙远公开导，及诸友切磋琢磨之力，故获此益。此系最初结社之人。若终公之世，三十余年之内，其蒙法化而修净业，得三昧而登莲邦者，何可胜数？</p>
<p class="bodyContent">溯远公于太元九年甲申至庐山，于义熙十二年丙辰，八月初六日西逝，凡三十二年，影不出山，迹不入俗。其弘扬法化，护持佛教之著述，备载《庐山集》。以屡经沧桑，佚失殆尽。幸《弘明集》、《广弘明集》，各有所录，犹令古德芳徽，永传于世。如皋沙健庵太史，晚年笃信佛法，专修净业。博览群书，凡远公著述，及后人所作传赞记颂等，悉备录之，题曰《慧远法师文钞》。分正附二编。其门人项智源，又为补录，委光校订而排印焉。窃以远公为莲宗初祖，其书广布，阅者必能兴起。但以资斧不给，先印万册以为之倡，则后之源源相继而印者，又何可计其数耶？后之学者，由此书故，悉知净土法门之所以然，必至当仁不让，追踪先觉，同出五浊，同登九莲也。故于付排之前，略叙来历。至于远公之道德、功业、文章、感通，备载《文钞》正附二编，兹不繁述。</p>
<p class="bodyContent">世传远公，与十八高贤，一百二十三人结社。十八人中，远公居首，余十五人，多系最初结社之人。若佛驮跋陀罗，系安帝义熙二年始入社，乃结社后第十七年。佛驮耶舍，系义熙十年入社，乃结社后第二十五年。<a id="page288"></a>
 飞锡法师《宝王论》，谓远公从佛驮跋陀罗受念佛三昧，与缁素高贤结社念佛。盖尊西僧，而未详考其入社之年时耳。</p>
<p class="bodyContent">《卫生集》序</p>
<p class="bodyContent">民二十年</p>
<p class="bodyContent">天地间完全一团太和元气。故风雨顺时，谷麦丰熟，动植诸物，悉得生育。人若体此以行，固不愧与天地并立为三，而称三才。以兹自卫卫他，俾一切含识，悉得其所，共乐天真。非所谓继往开来，以先觉觉后觉，补天地之缺陷，赞天地之化育者哉。而世人因贪口腹，取彼水陆空行诸物，杀而食之，以期悦我口腹，卫我生命，则欲求卫生，适得其反。由杀生故，大干天和。戾气所感，致有水旱瘟蝗等天灾。杀业所结，发生彼此战斗之人祸。究此灾祸之由，总因宿世现生杀生食肉之所致。食肉之祸，极酷极烈。不但害及现生，而复累及多劫。凡欲自卫其生者，可不以普卫一切水陆空行诸生乎哉？食肉卫生，大是异事。由习惯故，视以为常。如非洲人，杀人供膳，彼地之人，恬不为怪。缅昔圣人在位，则曰：“鸟兽鱼鳖咸若。”若者，顺也。咸若者，咸令顺其天性，不罹杀害之苦，与惊窜之怖也。此诚所谓乾为大父，坤为大母，民吾同胞，物吾与也之怀抱也。若此，可不名之为大卫生家乎？惜今之卫生者，戕彼生而卫我生，卒致现生后世，苦报无穷。人羊转毂，强弱递换，尽未来际，亦难了结。于是古今缁素各大卫生家，咸皆提倡爱物行慈，戒杀放生，持斋茹素，信愿念佛。实为究竟卫生，至极圆满之义举也。</p>
<p class="bodyContent">华悟栖居士，笃信佛法，修持净业。欲挽世道人心，特辑古今名人言论，及杀生放生种种果报，名之曰《卫生集》。冀世人欲自卫其生，先当<a id="page289"></a>
 卫彼水陆空行诸生。则其自卫，不但止及现身，将使生生世世，凡所生处，悉各吉祥，无诸灾祸。若又念佛，以此卫生功德，回向往生。当可了生脱死，超凡入圣，断尽烦惑，得大无畏，普为一切孤露无依之六道众生，以作护卫，此命名卫生之微义也。郭涵斋居士，以近来杀劫弥漫，了无底止。欲流通此集，冀阅者咸发卫生之心，以息杀劫而正风化。祈余为校，因稍更正其次序、名称、卷数。又附前人所批数段，于各文之下。附唐人《劝孝歌》，及《八反歌》于后。俾各重卫生，各敦孝思，以广仁德，以报亲恩。而一切众生，皆有佛性，皆当作佛，皆是过去父母，未来诸佛，尤当推广孝敬之心，以期究竟自卫卫生云尔。</p>
<p class="bodyContent">罗两峰居士《正信录》序</p>
<p class="bodyContent">一切众生，皆有佛性，皆当作佛，以故佛视一切众生皆是佛。愍其背觉合尘，轮回六道，经尘点劫，莫由出离。于是随机施教，对症发药，种种方便，为之化导。以冀彼背尘合觉，返妄归真，消除本无之惑业，圆证本有之佛性而后已。众生视佛皆是众生，以故闻佛之言，见佛之行，不即信受。谓为幻妄不实，蛊惑愚俗者有之。谓为弃伦理，害正道者有之。谓为愈近理，大乱真者有之。然佛固不以此而弃舍也，只可待时节因缘成熟，以行度脱耳。多有始以不知而妄辟，继以深知而力修，后以真修而悟证。由是了生脱死，超凡入圣，广垂言教，启牖后人。以其了知佛之立法，圆该世出世间一切善法。不独不悖世法，而复大有益于世法。论修持，则毫善弗遗，而一心无住。谭谛理，则一尘不立，而万德圆彰。以故具超格之知见，有特别之志向者，无不归心而崇奉之，以期其己立立人，自利利他焉。亦有剽窃佛经要义，以宏儒宗。反加以极酷烈之辟驳，以关闭天下后世之人不入佛法。其本意不过以门墙见重，恐其不加关闭，<a id="page290"></a>
 则群趋于佛，儒门因之冷落。不知真上根人，决不受关。而中下之士，由彼破斥因果报应，生死轮回，谓为佛以此为诱惑愚俗之据。凡佛令人改过迁善，以及了生脱死等法，彼则斥为自私自利。以有所为而为善即是恶，必期于无所为而为善。大悖圣贤克己寡过，下学上达之旨。及《易》、《书》趋吉避凶，惠吉逆凶之道。徒以尽谊尽分，诚意正心，为淑世善俗之术。于所令人不得不尽谊尽分，诚意正心之根本，完全废弃。以圣人分上之事，责凡夫以实行。故致善无以劝，恶无以惩。及至欧风东渐，则废经废伦之种种恶剧，通皆演出。其祸根正在破斥因果报应，生死轮回。及有所为而为善即是恶，与自利利他，了生脱死，斥之为自私自利之偷心之所致也。于是有心世道之人，群思挽救之法。</p>
<p class="bodyContent">适有以罗两峰所著之《正信录》见赠，阅之，心怀为畅。居士乘愿再来，以大通无碍之眼光，凡世俗所疑之事，如天堂地狱，人畜轮回，前身后身等，一一据经引史，证明其事。而道学渊源，名人至论，以及各种修持，与夫仗佛慈力，横超三界之法。悉皆详示所以，使人知其门径，有所依凭。俾拘墟者得见天日，令孤露者归本家乡。其为利益，莫能名焉。乃为校正字句，拟排板先印一万本，以为提倡。以后任诸慈善家屡屡续印，庶可遍布全国。吾友体范大师，愿任印资。潮州郭辅庭居士，欲精刻木板，祈余校其底本，并为作序，以期广传。足见人同此心，心同此理。好善之心，谁不如我？于一时中，排刻并行，可为今日一大幸事。愿见闻者，由两峰所说，深信佛言。以五戒、十善、六度、万行，随分随力，于日用伦常中修之。则生入圣贤之域，没登极乐之邦。庶不负本具之真如佛性，与如来大慈普度，两峰曲为倡导之一番婆心也。<a id="page291"></a>
</p>
<p class="bodyContent">《劝世白话文》发隐序</p>
<p class="bodyContent">民十九年</p>
<p class="bodyContent">甚矣，今日之世道人心，陷溺已至其极。具忧世之心者，种种设法以维持之。否则人道将几乎熄，诚可畏也。虽然，欲挽回世道人心，当从根本上解决，则用力少而得效巨。有真知确见者，当必群相景从，如风偃草矣。医家治病，有标有本，视其缓急，而为疗治，未可以执一论也。今世道人心之病深矣，若只逐事而劝谕之，虽亦可以收移风易俗之效，固不如从根本上致力为得也。所言从根本上致力者，即提倡家庭教育，提倡因果报应。俾一切人，各知为人之道，各尽己分。父慈、子孝、兄友、弟恭、夫和、妇顺、主仁、仆忠。果能人各如是，则家门兴盛，子孙贤善矣。又须常凛福善祸淫，善恶殃庆之说。以之自修，复以之教家人，则其家人优入于圣贤之域而不自知。故孔子曰：“天下之本在国，国之本在家，家之本在身。”此语非特为有爵位者言，匹夫匹妇，同一责任。古人所谓，天下不治，匹夫有责者，以天下人材，必从家庭中出。家庭有善教，自然子女皆贤善。家庭无善教，子女之有天姿者，习为狂妄，无天姿者，狎于顽恶，二者皆为国家社会之蠹。是知家庭教育，乃治国平天下之根本。而因果报应，为辅助教育之要道。自孩提以至白首，自一己以至社会，自为人以至为圣贤，自修身以至平天下，均须依之而得成就。实为世出世间圣人，平治天下，度脱众生，成始成终之大权。标本同治，凡圣共遵之大法也。后儒不知其义，妄行辟拨，致成今日漫无拘忌之恶态。愿有志于觉世牖民，挽回劫运者，于此致力，则庶几矣。黄涵之居士，为人心切，作白话文二十余种，无不披肝露胆，体贴入微。有天良者视之，当必洗心涤虑，改过迁善，以复其本有之真心，实为莫大之幸福也已。<a id="page292"></a>
</p>
<p class="bodyContent">重印《达生福幼二编》序</p>
<p class="bodyContent">民十八年</p>
<p class="bodyContent">善治病者，治之于未病之先，则受益深而无所费。故云：“致治于未乱，保邦于未危。”如是则无所谓病，何用治为？虽然，能如是者，其有几人？人生世间，唯生与死，最为重要。若不得其道，则其生之时，或致母子俱死。即令不死，亦或枉受种种痛苦，于万死中，幸得复生，诚可怜可悯也。亟斋居士，特手辑《达生编》，以发明世间产难，多由误认试痛为正生，以致生出种种横生倒产等险难，此临产之一大关系也。又云：保胎以绝欲为第一义。故保产心法，首戒交媾。文云：妇一有孕之后，切戒交媾。所以昔人有孕，即居另室，不与共寝，恐动欲念也。大抵三月以前犯之，则欲念起而子宫复开，多有漏下胎动诸患。三月以后犯之，则胞衣厚而难产。要知欲火伤胎，必致污浊凝积。且儿身白浊，痘毒，疮疾，医治难痊，俱因父母不慎也。此初受胎一大关系也。果能识得受胎，与临产之关系，则凡有所生，自无堕胎，及难产等患。而所生儿女，咸皆姿质庞厚，性情温良。既少痘疹等毒，又复长寿康健。人果预知此义，则必致身心安乐，子孙贤善，丕振家声，有益社会。所谓治病于未病之先，即含致治于未乱，保邦于未危种种胜益。由是言之，此书之关系也大矣。维扬张善征，以母夫人刘氏逝世，己年尚幼，未能奉甘旨于生前。欲冀由母氏故，令一切为人母，为人子者，咸得享受安乐长寿之利益。因发心排印此书四万册，以送一切有缘者。令彼咸知未病之治法，与当病之治法。庶不至或有临产痛苦之事，与子女不育之忧也。</p>
<p class="bodyContent">又自古以来，慢惊风一症，十有九死，最为危险。而庄一夔先生所著之《福幼编》，依之以治，十有十生，诚幼科中最要之书。亦附于后，<a id="page293"></a>
 以期广传。因打四付纸型，以备后之欲作福利人者印刷焉。又产难之近因，前已言之。若论远因，多由宿世现生杀业所致。傥女子于幼时，常念南无阿弥陀佛，与南无观世音菩萨圣号，自可消除宿现杀业。杀业消，则临产自无作障令不生者，此亦治之于未病之先之一法也。其或未闻佛法，若至临产，若不即生。当令产妇，并在旁料理之亲属，均以至诚心，念南无观世音菩萨。所有宿世怨家，障不令生者，一闻菩萨名号，以菩萨威德神力，当即远避，不敢作祟矣。有谓临产裸露不净，念菩萨名，或致亵渎得罪，此系以凡夫情见，妄测菩萨心行者。不知此系性命相关之时，不得以平常了无病苦时论。譬如儿女堕于水火，呼父母以求救援，父母闻之，当即往救。断不至因衣冠不整齐，身体不洁净，而不肯救援也。吾一弟子，数年前在四川，至一友人家，闻妇人叫得伤心，因问何故。曰：“妇生子已两日生不下，恐命不能保。”彼谓：“急令产妇念观世音圣号，汝于天井，焚香跪念，管保即生。”其人即与妇说，又复自念，未久儿生，妇犹不知。及闻儿哭，方知已生。妇言：“初欲生时，见一人以布兜其下体，故生不出。及念观世音圣号，见其布已脱，故生出尚不知，闻哭方知已生耳。”古人云：“死生亦大矣，可不悲哉？”净土法门，特为死时，及死后神超净土所设。此书，乃为将生，及生已种种保护而设。普愿仁人君子，展转流通，俾家备一编，同致力于培德节欲。则此书所说，悉无所用。而前人流通，与善征印施，及不慧提叙两种关系之意，方可了无遗憾矣。<a id="page294"></a>
</p>
<p class="bodyContent">《江苏水灾义赈会驻扬办赈经历报告书》序</p>
<p class="bodyContent">民二十年</p>
<p class="bodyContent">乾为大父，坤为大母，民吾同胞，物吾与也。故禹稷以天下之溺饥，为己之溺饥。伊尹以一夫不被其泽，若己推而纳之沟中。佛视一切众生，犹如一子，说种种法而度脱之。后之人虽无禹，稷，伊尹之权，与佛之道，不妨随己力所能而行之，以自尽其心焉尔。故曹崧乔，多年来专办周济地方贫民之义举，又筹陕赈十余万圆。昔其父曾任豫藩，遗爱在民，今崧乔又广其遗爱于陕。更不辞劳瘁，为江北百万生灵，筹安全之策。可谓能世其德，有加无已者矣。袁孝谷，丹徒人，其尊翁亦名太史。本人宦苏多年，奉公守法，于地方人民，感情甚深。而且侨寓苏垣，赋闲净修。秋间江北水灾，振古未有。江苏水灾义赈会，于八月二十八日，急电曹袁前往办赈，刻不容缓。随即起行至扬，先会官绅，次设赈局，然后分头调查各处灾状。随即函电向苏州，及各方慈善家呼吁，为灾民请命，陆续得洋十伍万左右。其单夹棉衣鞋袜等，或新或旧，共有十余万件。棉被千余条。锅巴药品，为数甚多。别处之款，得十程之四。大数之款，及诸衣物，均系苏州所捐。一以曹袁二人，向为地方人士所敬信。一以苏州为维卫，迦叶二佛所住之地，而唐宋之陆元方，范文正之流风善政犹存。故其人民，多皆慈善仁爱，视人犹己，得有此大批之赈款也。其办法各节，均一一开明情形，共十七条，一览可以悉知。其款之支出者，在第四救济各地灾民为大宗。第七办理急赈。第八保护耕牛。第九举办工赈，兴修圩堤桥梁。第十贷给麦种。十一保养灾婴。十二筹设粥厂。十三分赈隐贫。十四维持因利局。十五维持扶元柴米局等。其缘由办法，备详此册。而第十七之冬赈，为日甚长，须款甚多。尚望各界大慈<a id="page295"></a>
 善家，愍念灾民之苦，又复特捐巨款以救灾民，以舒国运，以祈天眷而免杀劫。将见佛天云护，吉庆骈臻。富寿康宁，现生获箕畴之五福。贤良爵禄，后裔纳伊训之百祥。《经》云：“菩萨畏因，众生畏果。”畏因，则不作恶因，何有恶果？畏果，则恶因已熟，恶果难免，纵生怖畏，了无所益。何若改过迁善，以消往业而种来福，为免恶果之究竟根本办法乎？又施有三种：一财施，即以钱财，及衣、食、住，给济贫穷困苦者。二法施，其人不知善恶邪正，及三世因果，六道轮回，并了生脱死切要法门，方便善巧而为宣说。或以佛，菩萨，祖师，善知识，所说契理契机之书，印送流通。俾见闻者生正信心，渐次深入，以至了生脱死，超凡入圣者，皆名法施。三无畏施，一切众生，好生恶死，普劝同人，戒杀护生。并人有怖畏，或弭其祸，或启其衷，是小无畏施。一切众生，终难免死，死而复生，生而复死，永劫长怀此之怖畏。令彼信愿念佛，求生西方，渐次进修，至成佛道，是名大无畏施。此三种施，财施只在现生，后二直尽未来。凡欲利人以期圆成自己福慧者，宜随己力而实行之。则人民幸甚，国家幸甚。</p>
<p class="bodyContent">《到光明之路》序</p>
<p class="bodyContent">民十七年</p>
<p class="bodyContent">因果者，世出世间圣人，平治天下，度脱众生之大权也。现今世道之乱，实为振古所未闻。推原其故，皆由自私自利之心所酿成。由其存一自私自利之心，则损人、利己、伤天，害理之事，任意竞为。孝、弟、忠、信、礼、义、廉、耻之道，邈然不顾。是以世道人心，日趋于黑暗，无由得到正大光明之域。傥能知祸福无门，唯人自召。善恶之报，如影随形。利<a id="page296"></a>
 人即是利己，害人甚于害己。杀人之父者，人亦杀其父；杀人之兄者，人亦杀其兄。善事其亲者，其子必孝；善事其兄者，其子必弟。如屋檐水，后必继前。由是观之，孝亲，敬兄，爱人，利物，皆为自己后来福基；损人，利己，伤天，害理，皆为自己后来祸本。人虽至愚，断无幸灾乐祸，趋凶避吉者。而究其所行，适得其反，何也？以其未遇明理之人，为彼详细发挥因果报应之事理故也。天下不治，匹夫有责。匹夫何能令天下治乎。使天下之人，同皆知因识果，则贪、瞋、痴心，不至炽盛；杀、盗、淫业，不敢妄作。爱人利物，乐天知命。心地既已正大光明，则前程所至，无往不是光明之域。李圆净居士，悯世陷溺，特述《到光明之路》。其要在于提倡因果报应。周安士云：“人人知因果，大治之道也。人人不知因果，大乱之道也。”是知因果报应，实为持身接物，淑世善民，希圣希贤，成佛作祖，自始至终之要道。唯冀阅者，彻底洗涤自私自利之心，以自明其明德，则天下幸甚。</p>
<p class="bodyContent">《杨椒山先生言行录》序</p>
<p class="bodyContent">民二十年</p>
<p class="bodyContent">人禀天地之正气以生，当效法天地高厚覆载之德，以参赞化育，继往开来，庶可不愧与天地并立为三，以称三才之名耳。忠，孝，节，义，乃人道之大纲，人若无此，则与禽兽何异？纵时属民主，亦不可不以忠义为训。良以忠之意义，不专指事君而言。故曾子以忠恕明夫子之道，以为人谋而不忠日常自省。固知忠之一字，义贯万行，事君乃其一端耳。窃谓忠者，尽己之心，真诚无欺之谓。人若存心以忠，必能孝亲，敬兄，睦族，信友，矜孤，恤寡，仁民，爱物，诸恶莫作，众善奉行矣。何也？以忠<a id="page297"></a>
 则不欺，不欺则尽分，尽分则属己分中事，自必务乎实行，决无虚应故事，不尽己心己力之虞。近世虽则推倒帝制，然须事事讲忠，庶不至我诈尔虞，漫无准的。得势则群相辅弼，失事则群相弃舍，或反从而攻击之，互相倾轧，了无底止，皆由不讲忠义之所致也。忠义不讲，则父子夫妇之伦，均可弁髦视之。弁视既久，则作桎梏。负此桎梏，不得自由，不得不演出杀父杀母，逆天悖理之恶剧，以期其任意随心，无所拘束也。呜呼！不讲忠义，其祸至于此极，可不为痛哭流涕长太息乎？沈弥生居士，欲挽狂澜，拟排印杨椒山先生，尽忠于国，及躬行孝弟，贻训子孙之事实，普遍流布。冀人各孝亲，敬兄，睦族，信友，矜孤，恤寡，仁民，爱物，赤诚为国，热心济世，一一效法椒山而实行之。务必尽己职分，毋稍存因循怠忽虚假之想。则人心既转，人祸自无。人祸既无，天心自顺。固当雨旸时若，物阜民康，天下太平，人民安乐矣。读《请罢马市》、《诛贼臣》二疏，可谓只知有国，不知有身。当时贼臣专权，正人君子稍有违迕，立即得祸。竟敢上疏，请罢请诛，非浩气塞天地，精忠贯日月者能之乎？虽则因此殒命，而千百年后之人，咸皆景仰。校彼位极一时，无所建立者，为何如也？况于将临刑时，所述之年谱，与谕妻、训子之文，直是心如明镜，纤悉毕照，非涵养淳粹，置生死于度外者能之乎？今为便于普通人，故先列训子，次谕妻，次年谱，次二疏，次本传，庶可开卷即得实益。不至以文长，且不切于己分而厌观也。椒山之忠，不止事君一事。详察年谱，其于事亲，敬兄，待人，接物，无一事不本之于忠。须知孝，弟，忠，信，礼，义，廉，耻八事，格，致，诚，正，修，齐，治，平八法，皆须以忠为纲维。以忠则尽心实行，必期于圆满分量而后已。由是言之，忠之道贯通万行，忠之益成就万事。无论己事他事，非忠决难大成。古今来建大功，立大业，穷理尽性，希圣希贤者，孰不本之于忠乎？以若不致力于忠，则懈惰因循乘之，为己尚不能，况为社会国家乎？今人不但不讲忠之实际，即孝与节义，均不注意，每欲劝导，莫由发起。适彭孟庵居<a id="page298"></a>
 士，以湖南孝女传见示。孝女唯知有母，节女唯知有谊，而己身之死生不暇计也。虽其以身殉母殉谊之迹，不能为训于普通人，然其尽孝尽谊之诚，即天地鬼神，尚能感动，况同具此心之人类乎？不念鞠育之恩，随意自由爱恋者，见闻于此，能不惭愧欲死，因之痛改前愆，聿修后德乎？其有关于世道人心也大矣。又秦昭之操，比之坐怀不乱者，更深百倍。以一时不乱易，多日不乱难。况有邓某如不能自持，此女即归于君之语乎？竟能以少年男女，数十日，日同食，夜同眠，了无男女情欲之事，非浑合天理，绝无人欲者能之乎？余于《安士全书》、《寿康宝鉴》中，均附之。此二书已印二十余万部。今又附于此录，合为忠，孝，节，义传，以为废伦理者，顶门一针。庶可顿愈膏肓痼疾，重新敦伦尽分，闲邪存诚，诸恶莫作，众善奉行矣。陆放翁家训，注重俭约忠恕。而所言丧制，尤为医浇俗之妙剂。故亦附之于后，同得普遍流通。当必有具正知见，关心世道人心之仁人，大为提倡，令其还淳返朴，复成至治之盛世也。</p>
<p class="bodyContent">重印《寰球名人德育宝鉴》序</p>
<p class="bodyContent">民十八年</p>
<p class="bodyContent">天下无二道，圣凡无两心。举古，今，中，外，莫不以孝，弟，忠，信，礼，义，廉，耻，及因果报应、生死轮回之事理，为立身行道，治国安民之本。良以此种事理，皆吾人性分中所固有之常彝，无论智愚贤否，悉皆具备。其所作所为，或有符合悖戾之不同者，乃由闲邪存诚，克己复礼，及迷心逐物，肆意纵情之所致也。故《书》有惟圣罔念作狂，惟狂克念作圣之训。佛示迷则佛即众生，悟则众生即佛之道。是知圣，狂，生，佛，只在一念迷悟之间。初由立心稍殊，终致天渊悬隔，人可不自勉，以<a id="page299"></a>
 期希圣希贤乎哉？世间百工技艺，各有规矩准绳，按前人之成规而习之，及至熟极，则无不随心应手而成耳。希圣希贤，亦复如是。举其大纲，则明明德，亲民，止至善，三者而已。然欲明其明德，必须先从格除烦恼之物欲，推致固有之良知下手。即所谓闲邪存诚，克己复礼。直至格致至极，则人欲净尽，天理流行。于明明德之大纲已得，其他则举而措之，无不随心应手而克办耳。然须多识前言往行，以为存养省察之助。无锡杨章甫居士，辑古今中外名人之嘉言懿行，凡八卷。首伦理，次服官，绅商，闺阃，修省，慈善，以及中西嘉言，于家庭社会国家所应取据。当时印万余册，邮寄全国各县，其利益实非浅鲜。兹者，上海大慈善家王一亭居士，谓此书颇合时机，拟印数千册，以为提倡。冀后之有心挽救世道人心者，相续印行，以期遍布寰球。庶几人人悉知因果报应，生死轮回之事理，而敦行孝，弟，忠，信，礼，义，廉，耻之彝伦。则家行孝友，人敦礼让，虽居暗室，如对佛天。庶良知不蔽于物欲，明德终底于克明。其有不天下太平，人民安乐者乎？爰书大略，以发其隐云。后又得《寰球名人德育嘉话》，遂并印之，以期一切欲自利利人者，有所本云。因补记数语以志之。</p>
<p class="bodyContent">《佛学救劫编》序</p>
<p class="bodyContent">民二十一年</p>
<p class="bodyContent">世乱极矣，人亟望治。治之之道，本至近而至易。而世之聪明者，每欲立异，以冀陵架古人而上之。故于近者易者，忽而不取，而欲以远者难者为事，以显我之本领。卒致徒成骚扰，适得其反，国乱民困，无可救药，可不哀哉？可不畏哉？不知圣人本天理民彝以立法，令人各各敦本重<a id="page300"></a>
 伦，躬行孝弟，故曰：“尧舜之道，孝弟而已矣。”“老吾老以及人之老，幼吾幼以及人之幼，治天下可运之掌上。”果能各存忠恕之心，同深胞与之情，则礼让兴行，胜残去杀，民俗淳善，天下太平矣。圣人又虑人或有鉴虑不及，故复以因果报应之事理为训。故《书》曰：“惠迪吉，从逆凶，唯影响。”又曰：“作善降之百祥，作不善降之百殃。”孔子之赞《周易》也，最初即曰：“积善之家，必有余庆。积不善之家，必有余殃。”箕子之陈《洪范》也，末后方曰：“向用以也五福，威用六极。”后儒不知三世因果，以五福，六极，一归于王政。不但诬王政为虐，且于福、极之名字，固难训释得一无龃龉也。今且以因果之显明者言之。爱人者人恒爱之，敬人者人恒敬之。言悖而出者亦悖而入，货悖而入者亦悖而出。杀人之父者人亦杀其父，杀人之兄者人亦杀其兄。凡施之于外者，固莫不如是也。至其自修之因果，则曰：“惟圣罔念作狂，惟狂克念作圣，圣狂只在罔念克念而得。”所谓苟志于仁矣，无恶也。能志于仁，则见先哲于羹墙，慎独知于衾影。不志于仁，则人欲日肆，天理日泯，便与禽兽几希矣。《孟子》所谓：“西子蒙不洁，则人皆掩鼻而过之。西子极美，若满面涂屎，则人将恶其臭秽，不但不肯目睹，且将掩鼻而过之也。虽有恶人，恶，谓貌丑。恶人，即貌丑之人。斋戒沐浴，则可以事上帝。”此皆因果报应之理事也。夫圣人教人，先与其直陈所当行之法，复示以或遵或违之利害得失，二者相辅而行，不可偏废者也。圣人欲人各修其德，各尽其分，唯恐或有所忽，故以因果报应之理事敦督之，期其恪遵而无或有违也。然所言因果，只说其本身，与及子孙而已。以不言生之以前，死之以后之事，故于本人过去未来之若因若果，皆不提及。箕子以五福，六极之义，遂开阐过去之因，而为现在之果。故知圣人以非平常人所易知，故不说，非不知有三世因果也。自佛教东来，大明心佛众生，三无差别之理，三世因果、六道轮回之事，人民之冥受其益者，何可胜数？试举一二，当可悉知。当周之初，文王泽及枯骨，不三四百年，杀人殉葬之风，遍于天<a id="page301"></a>
 下。天子，诸侯，大夫，士，均可随其力杀人以殉，而其强有力者，悉各以多为荣。穆公，为秦之贤君，尚杀一百七十七人。而子车氏三子，皆秦之贤臣，尚不以为国为民而免。而各国尚有以数百数千为殉者。自佛教阐明三世因果之事理，而此风方得永息。否则人之得寿终而死者，盖亦鲜矣。此之利益，若不深思，谁其知之？宋儒窃取佛经心性奥义，以宏阐儒道。深恐后人学佛，以致儒教门庭冷落，遂以得于人者，反谓人不我若。乃曲为辟驳，谓佛以因果轮回，为骗愚夫愚妇奉教之据。且人死之后，形既朽灭，神亦飘散，纵有地狱苦具，将何所施。若如彼说，则人之生也，无所从来。人之死也，无所从去。尧桀同归于尽，善恶一死皆空。由是而善无以劝，恶无以惩。徒以尽义尽分，诚意正心为教。而复破斥其敦督人不得不尽义尽分，诚意正心之权。其计之谬，可胜言哉？由是儒者皆不敢言因果，亦不敢教人努力为善，以彼常以有所为而为善即是恶，即是自私自利为训故也。夫无所为而为善，实为为善之极则，乃圣人分上事，何可以此教普通人？若教普通人，则是阻人为善，导人为不善矣。然圣人虽能无所为而为善，圣人亦尝有所为，非完全无所为也。蘧伯玉行年二十，而知十九年之非，至行年五十，而知四十九年之非，欲寡其过而未能，是平生有所为也。曾子平日以三事自省，及至临终，方曰：“《诗》云：‘战战兢兢，如临深渊，如履薄冰。'而今而后，吾知免夫。是始终有所为也。颜渊问仁，夫子告以克己复礼。及问其目，则曰，非礼勿视，非礼勿听，非礼勿言，非礼勿动。”两答皆有所为，非无所为也。孔子见尧于羹，见舜于墙，见周公于梦。年已七十，尚欲天假数年，以期学《易》而免大过，皆深有所为也。宋儒唱高调，欲以自鸣其高，而不知适与圣人循循善诱之道相反。其自误误人，以及天下后世也，大矣。自宋儒破斥因果轮回后，凡读书者，皆不以《五经》中所说为定论，而以宋儒所说为圭臬。纵有知者，亦恐遭违悖先儒之议。并或有所竖立，可入文庙，由其涉于佛学，遂成绝望，故不敢一启于齿也。而深明佛理，取以为<a id="page302"></a>
 法之阳明，尚带辟驳之言论，盖欲留后来入文庙之地步耳。以故数百年来，劝善惩恶之大权既废，纵有劝惩，皆属枝末，不得根本，为益殊少。近因欧风东渐，一班好新好异者，凡彼所行者，无不仿而效之，而变本加厉，更甚数倍。至彼之为国为公，则置若罔闻。故致提倡废经废伦，废孝免耻等，不忍见闻之章程，举国成狂，莫可名状。使一切人，皆知有三世因果，六道轮回之事理，纵胁以必死之威，使其行如上各事，则宁可就死，不敢作此大恶也。是知今日之灭儒教，灭伦理，以期实行兽化者，其祸根皆从宋儒破斥因果之学说所伏也。甚矣！学说之误人也，虽洪水猛兽，其祸亦无此之酷烈也。昔有问于予曰：“世乱已极，将何以治？”予曰：“汝若能知乱之因由，则知治之法则矣。”周安士曰：“人人知因果，大治之道也；人人不知因果，大乱之道也。”由儒者忌言因果，致世道人心，日渐浇漓，驯至于今，竟敢以废经废伦等为提倡。使真知因果，不但此种话不敢出之于口，亦不肯入之于耳，以其为枭獍之恶音，非具人心者所宜闻，闻则令人痛心疾首，莫之能已也。今欲返乱为治，若不极力提倡家庭教育，则无从下手。而家庭教育，最初当以敦伦尽分，闲邪存诚，诸恶莫作，众善奉行为本。又须常谈三世因果，六道轮回之事理，则家庭所出之人才，皆为贤善矣。既家家有贤善之人才出，即有少数不贤善者，亦当受其熏陶，与之俱化。故曰：“天下不治，匹夫有责。”此因地而倒，因地而起，由治而乱，由乱而治之定论也。不依此而欲治，何可得乎？此有心世道人心者，所共忧也。潘对凫居士，有见于此，于上年请许止净居士，辑《佛学救劫编》。以三皈，五戒，十善，为改过迁善，返迷归悟，净身，口，意三业，修戒，定，慧三学，以期去原无之妄业，复本有之真心。又复令其信愿念佛，求生西方，永离五浊恶世，常享四德法乐。而复以普贤菩萨广大愿王为依归，庶可承弥陀之慈力，与自己之愿轮，于十方界，随类现身，种种方便，度脱众生，普令含识，同成佛道，虚空有尽，我愿无穷。此救劫之极功也。语云：“救人必须救得彻。”如是之<a id="page303"></a>
 救，可谓彻之极矣。然而于未知佛法真理人前，最初不得不以浅近之因果事迹，启其信心。切勿以其浅近，即不欲观而置之，则十方三世一切诸佛，上成佛道，下化众生，成始成终之妙道，当自得之矣。普愿同人，各共勉旃。</p>
<p class="bodyContent">《务本丛谭》序</p>
<p class="bodyContent">民二十年</p>
<p class="bodyContent">世乱已极，无可救药，究其祸本，只因理学先贤，破斥佛所说之三世因果，六道轮回等事理，谓为佛凭空设此，以作诱惑愚夫愚妇之据。而不知惠吉逆凶，积善余庆，积不善余殃。与精气为物，游魂为变，为是因果耶？非因果耶？是轮回耶？非轮回耶？而况史鉴所载因果轮回之事，多难胜数，彼岂绝无经目耶？特以门墙见重，欲与佛异趣，以阻止后人之悉皆学佛，恐致儒门冷落耳。彼唯以尽谊尽分，诚意正心，为化民善俗之道。而于令民不得不尽谊尽分，诚意正心，改过迁善之权，不唯废置不讲，且深斥以为非，唯恐人或信有三世因果，六道轮回者。由是而上智者懈于修持，下愚者敢于作恶。以尧桀一死，同归于尽，又何必兢兢业业，无绳自缚，以自苦一生乎？又何不任意纵情，但期现生得乐，顾甚死后空名乎？以致善无以劝，恶无以惩。及至欧风东渐，又复变本加厉，竟致废经废伦等，蛊惑于内；争城争地等，戕贼于外。农时地利两失，人祸天灾并至。哀哉黎民，罹此鞠凶。究其祸乱之源，不得不归之于破斥三世因果，六道轮回之学说也。彼昔倡此说时，不过欲抑佛教以扬儒教，而不知由此而肆无忌惮，遂发生废经废伦，废孝免耻等现象。夫人情如水，因果如堤，坚筑尚恐泛溢，决除岂不横流？学说误人，祸如此极，<a id="page304"></a>
 可不哀哉？际此世道，有心者何忍恝然置之乎？以故郭介梅居士，有《务本丛谭》之书，普遍流通，以期挽救也。其书逐条发明敦伦尽分，闲邪存诚，诸恶莫作，众善奉行等事理。与夫发菩提心，自利利他，信愿念佛，求生西方等法则。果能依是而行，则必生入圣贤之域，没登极乐之邦。庶可不负可以为尧舜，可以作佛之真心，及与天地并立为三，称为三才之嘉名也。其有欲张孝，弟，忠，信，礼，义，廉，耻之大维，欲办格，致，诚，正，修，齐，治，平之大事，欲证烦惑净尽，福慧圆满之大果者，请以此书为引人入胜之前导。及其入之既深，则其所造诣，固非此书所能详尽也。愿见闻者，切勿忽诸，则幸甚幸甚。</p>
<p class="bodyContent">昆山佛教西方莲华会缘起序</p>
<p class="bodyContent">民二十二年</p>
<p class="bodyContent">净土法门，其大无外。具摄初中后法，普被上中下根。下手易而成功高，用力少而得效速。于现生中，定出生死。不历僧祇，亲证法身。乃如来一代时教中之特别法门，实众生一切修持中之出苦要道。以其仗佛慈力，故与专仗自力者，其利益奚啻天渊悬殊也。以故将堕阿鼻者，由十念而即得往生；已证等觉者，发十愿而回向净土。是知此之法门，乃十方三世一切诸佛，上成佛道，下化众生，成始成终之总持法门也。故自《华严》导归，祇园演说以来，往圣前贤，人人趣向，千经万论，处处指归。况今世道人心，陷溺已极，正法衰残，邪说横兴。若不以此敦伦尽分，闲邪存诚，诸恶莫作，众善奉行之世善。及信愿念佛，求生西方，了生脱死，超凡入圣之出世善以维持，则人道或几乎息矣。由是爰集缁素同人，成立此求生西方莲华胜会。以己立立人，自利利他之心，行敦笃<a id="page305"></a>
 伦常，精修净业之道。以为推翻伦理，邪说诬民者之标准，迷昧心性，险道莫出者之向导。在会之人，果能躬行实践，必致同人相观而善。不但素有信心者，得以深沐佛恩，即一向反对者，亦当大发善念。良以佛性本具，因遇增上因缘，得以直下发现耳。余详净土经论，愿入会及见闻者，咸皆勉旃。</p>
<p class="bodyContent">《杯度斋文集》序</p>
<p class="bodyContent">民二十二年</p>
<p class="bodyContent">世乱极矣，凡有心者，莫不怀忧。郭介梅居士，欲为挽救，前曾著《务本丛谭》。继又以多年文稿，荟萃成书。凡所述者，皆经史子集，及佛祖经论中之善恶事迹，嘉言懿行，及与时人往复之种种言论。分为四门，一孝友，二政治，三宏法，四德行，总名为《杯度斋文集》。斋，何以杯度名？盖欲渡人于烦恼恶业大海之中，必须以古圣先贤之嘉言懿行，及如来所说三世因果，六道轮回之理事，以为根据。而随事随境，以己之文字发挥之。有不喻者，又引古今事迹以为证。令强项者回头，任性者革心。但以己之道德微薄，不能大有感化，如以杯度人，所度有限，乃自歉之名词耳。须知此杯，乃如来大愿船之流类。肯上此杯，即可直登竖穷三际，横遍十方，广大无边之大愿船。九法界若凡若圣，均由此船而登菩提觉岸。愿在烦恼苦海中者，遇此一杯，切勿以其小而弃之。否则纵遇大愿船，必以不识而错过之，其为自误也大矣。吾常曰：“因果者，世出世间圣人，平治天下，度脱众生之大权也。”舍因果而言治，不过稍愈皮肤之病。若夫心病，则反令增长，决无能愈之理。彼唱高调者，谓因果报应，生死轮回，乃佛骗人之妄谈。其人不但不知因果，亦全昧世间<a id="page306"></a>
 正理。圣人穷理尽性，如来断惑证真，皆不出因果之外。人果深信因果，自然意诚、心正、而身修矣。彼以诚意、正心、修身，为淑世善民、希圣希贤之据，而极力破斥因果轮回。不知能令人诚意、正心、修身之权，唯因果轮回之事理。既无因果轮回，有几肯从事于诚意、正心、修身乎？欲人皆诚意、正心、修身，先破斥令人不得不诚意、正心、修身，不敢不诚意、正心、修身之权，其诬往圣，误来学之罪，罄竹难书矣。彼犹自矜能崇正除邪，淑世善民。以致现出废经废伦，废孝免耻，互相残杀，民不聊生等象，皆此破斥因果轮回之所酿成。彼若梦见此祸，纵以粉身碎骨之刑，逼彼提倡破斥，亦有所不敢。况只求无关紧要之虚名，而又何敢为之乎？甚矣！众生之恶业深重，而感此学说，以重增其业，岂不大可怜哉？愿一切同伦，同怀自利利人之心，勿存彼此门庭之见。由敦伦尽分，闲邪存诚，以驯至于明心见性，断惑证真，及信愿念佛，求生西方。则由此一杯，直登如来之大愿船，以诞登觉岸。又复传传相渡于尽未来际，庶可不虚此生此遇也已。</p>
<p class="bodyContent">《&lt;放生杀生现报录&gt;&lt;戒杀放生各文&gt;合编》序</p>
<p class="bodyContent">民十八年</p>
<p class="bodyContent">凡有血气者，必有知觉。既有知觉，则必贪生怕死，趋吉避凶。鸟兽昆虫蚤虱，莫不皆然。若忽尔捕而杀之，则其力虽不能敌，无可如何，其心之仇恨，殆不能以语言文字形容。若将欲杀，或有赎之放之令生者，则其心之感激，亦复难以形容。纵彼现时虽无报恩报怨之力，然善恶之缘既结，或于现生，或于未来，必有不期然而然之报应。即彼等不能即报，而常行放生，常行杀生，天地鬼神，常为鉴临，必当降以祸福，且<a id="page307"></a>
 勿忽其弱而欺之。世人不知因果，以杀生食肉为正理，为应该。而不知刀兵匪寇，水旱疾疫之惨灾，多多皆由杀生食肉而得。若果慈念真纯，虽同在此时劫，而其受报，自能各别。昔一小儿，其父携来皈依。余问：“汝欢喜吃肉否？”曰：“欢喜。”余以彼指置彼口中，曰：“此肉甚好，试吃吃看。”彼极力拒之曰：“吃不来，吃不来。”余曰：“汝自己之肉则吃不来，别种生灵之肉何得又吃得来乎？汝现在吃得来他，他将来亦吃得来汝，校比自吃其肉，则更加苦毒万倍也。”是以圣人以忠恕教人，施诸己而不愿，亦勿施于人。无如世人弱肉强食，习以为常。殆不知杀生食肉为罪恶，为非礼。见不食肉者，则诮之为迂腐，为迷信。设使其人忽尔变为鸟兽鱼虾，被人捕而欲杀，彼心中谓为正理，为应该，而欢喜充彼口腹耶？抑谓为罪恶，为非礼，而怀恨莫释耶？设或其时，有戒杀护生不食肉之人，劝其勿杀，将欲买而放之，其心中为诮其为迂腐，为迷信耶？抑感其救命之德，而毕世莫忘耶。使其人，设身处地，反复思之，余恐宁食己肉，不肯食众生之肉矣。呜呼，人皆可以为尧舜，人皆可以作佛。何背觉合尘，一至此极。</p>
<p class="bodyContent">江慎修先生，乃前清之隐君子。学问渊博，品行纯正。虽未研穷佛理，然能深信因果。故于杀生放生报应之见闻者，录之成集。其族裔孙易园，于民十一年为排印，光为作序，此不多述。现今杀劫弥漫，加以水旱种种灾祸，民不聊生，莫可救药。同人欲从根本上解决，拟广印《现报录》，以为挽回劫运之据。又以《现报录》于理致尚欠发挥，因将光前附《万善先资》后之戒杀放生各文，与之合编。于以见儒佛之心法不二，所汲汲于救物者，实汲汲于救人也。此之挽救，系从根本上致力，切勿以缓急轻重失当为诮。莲池、慈云、曾端甫诸文，皆精金百炼，美玉无瑕。阅之，令人残忍之心，砉然消灭。慈悲之念，油然发生。唯光《南浔》一疏，难免金鍮非类之诮。然竭我愚诚，勉尽天职，毁誉所不计也。<a id="page308"></a>
</p>
<p class="bodyContent">《圆瑛法汇》序</p>
<p class="bodyContent">民二十二年</p>
<p class="bodyContent">如来知见，众生同具，佛若不说，谁能自知？故我世尊，示生世间，成等正觉，普为九界众生，随机宣说妙法。必使机理双契，解行俱圆，以致断惑证真，复本心性而已。又以钝根众生，断证难期，一经再生，进一退万。一乘上士，亲证法身，不历僧祇，速成佛道等因缘，特开一信愿念佛求生西方法门。俾九法界上圣下凡，同于现生，往生西方。上士则圆满菩提，下根亦亲登不退，其保护抚育之恩，穷劫说不能尽矣。是知净土一法，乃十方三世一切诸佛，上成佛道，下化众生，成始成终之总持法门也。当此末法，人根陋劣，寿命短促，知识希少，魔外纵横，若无此法，其何能淑。以故法流震旦，二千年来，所有知识，或专或兼，或显或潜，各修此法，以期究竟自利利他也。</p>
<p class="bodyContent">圆瑛法师，宿具慧根，久研教观。迹虽住持宗门，心实注重净土。然圆人受法，无法不圆，随人意乐，为讲诸经。佛学书局，汇集诸著，排印流通，名为《圆瑛法汇》。首以《阿弥陀经注》，以示法师注重净土之意。窃以浙江，昔有《云栖法汇》，近有《谛闲讲录》《圆瑛法汇》，同为险道之导师，苦海之慈航，有缘遇者，何幸如之？光粥饭庸僧，除念佛外，一无所知。承师不弃，命为序引，只得略陈所知，以塞其责。而文不贴题，一任大通家之指斥讥诮耳。</p>
<p class="bodyContent">上海市佛教会慈幼院序</p>
<p class="bodyContent">人之幼时，教养为急，良以知识初开，熏习易入。习于善，则为善士。<a id="page309"></a>
 习于恶，即成恶人。况无父，无母，无衣，无食之孤儿乎？此种人不得教养，不是即为饿莩，便是流为乞丐，及与匪类。以天赋之才德，由贫困而不得发显，可不惜哉？若得其教养，如晋之释道安，明之释妙峰，道传佛心，上宏下化。宋之吕文穆，范文正，道济时艰，继往开来者，古今固不乏人。纵令无此天资，亦当养成良善，得以自主，而为一乡一邑之淳谨士。以敦行乎孝、弟、忠、信、礼、义、廉、耻之八德，而得以改变世道人心于不知不觉中。而因兹巩国基而辅治道，其利益固不独在乎孤儿也。愿仁人君子，本幼吾幼之心，而一致进行，赞襄其事，以慰孔子少怀、释迦一子之心，其为幼幼之心，方可圆满，无所欠缺也。不禁馨香日夕祷之。</p>
<p class="bodyContent">上海市佛教会慈幼院添建房屋落成发隐颂并序</p>
<p class="bodyContent">子舆氏有言曰：“老吾老，以及人之老；幼吾幼，以及人之幼。治天下可运之掌上。”自真学失传，儒者皆以破斥因果轮回为志事。纵有知者，亦不敢出诸口。以是之故，老吾老，幼吾幼，均不得究竟之道，况人老人幼乎哉？所谓老老，在于以道自淑，养亲之志，谕亲于道。否则纵能奉养唯谨，不能令亲身心究竟安乐，皆不得名为真老吾老。此语且置，姑论幼幼。幼幼在于以身作则，蒙以养正，一言一行，毋许越规。必期于为贤为善，有益于国家，无害于社会而后已。否则纵令不惜资财，供给学费，学业大成，而不以道义是务，皆不得名为真幼吾幼。吾幼尚不能真实是幼，况旁人世人之幼，又何能容心于其间哉？近来世道荒乱，民不聊生，几多无父无母之孤儿，无衣无食，将成饿莩。纵不饿死，由无教育，必难成就正器。不为顽民，必为败类。关絅之等诸大善士，热心公益，念孤儿之困苦，特于前年，借闸北宝莲寺，立一佛教慈幼院。现以人多屋少，添建若干间，已经落成，将印纪念特刊，命光略叙大致。爰为颂曰：<a id="page310"></a>
 济济孤儿，头角峥嵘，若不救济，将无由生。既得教育，正器必成，或为工商，或读或耕。为贤为善，嘉会其亨，恪守道义，虽贱亦荣。何况不少，出格俊英，是知慈幼，利益深宏。子舆之言，实具深思，唯愿仁人，同怀慈悲。院屋虽成，常需不资，各为输将，以助成之。幼人之幼，己幼必奇，贤善相继，为世型仪。利人自利，因果如斯，勿或不信，佛语不欺。</p>
<p class="bodyContent">《道德丛书》序</p>
<p class="bodyContent">因果者，世出世间圣人，平治天下，度脱众生之大权也。孔子之赞《周易》也，最初即曰：“积善之家，必有余庆。积不善之家，必有余殃。”箕子之陈《洪范》也，末后方曰：“向用五福，威用六极。”五福，六极，乃前生现世因果之义，世儒不知因果，通归于王政。然则性情之凶暴，寿命之短促，与身之疾病，心之忧患，境遇之贫穷，面貌之丑恶，身体之孱弱，皆王政所为乎？其诬王政，而悖圣人之心法也，大矣。圣人修己治人之道，以明明德为本。明明德之初步工夫，即是格物。物，即贪瞋痴慢之人欲也，格而去之，则本有良知，自然显现。良知显现，则不能不意诚，心正而身修矣。学者由此源头而学，方为实学。中下之人，不能去人欲以诚意，正心，修身，则以三世因果，六道轮回之实理实事，与之讲说。必致勉力为善，加意去恶。以颜子之四勿，与曾子之三省，为居心、动念、行事之宝鉴。自可渐至人欲净尽，克明明德之地位矣。后儒忌说因果轮回，已失督迫人不得不诚意、正心、修身之权。又特唱高调，以自鸣其造诣之高，谓有所为而为善即是恶。人死之后，形既朽灭，神亦飘散，纵有剉斫舂磨，将何所施？三世因果，六道轮回，乃佛骗愚夫愚妇信奉其教之诳语。由此说故，善无以劝，恶无以惩。纵有治世之法，皆属皮毛，了无根本。故致欧风东渐，举中国圣人所立之法而悉弃之，以学<a id="page311"></a>
 泰西之新文化。而变本加厉，废经废伦，废孝免耻，争城争地，互相残杀之恶剧，悉皆演出，则人道或几乎息矣。于是有心世道人心之人，群起而挽救之，或提倡佛学，或著述善书。无非欲人咸知三世因果，六道轮回，改恶迁善，闲邪存诚。敦行孝、弟、忠、信、礼、义、廉、耻之八德，练习格、致、诚、正、修、齐、治、平之八事，以自明其明德，而止于至善之地。自觉其觉心，而复乎本有之天。俾人祸息而礼让兴行，天心顺而雨旸时若。世返唐虞，人归贤善。此各处有心人之救世深心也。海门陈镜伊先生，博学多闻，注重躬行实践。明因识果，亟思觉世牖民。所著《道德丛书》，凡十五种，词意圆通，事理确凿。允为痼疾之良药，迷途之导师。若能刊印广布，其利益何可称量？愿有心力口力财力者，咸注意焉。</p>
<p class="bodyContent">石印《闺范》缘起序</p>
<p class="bodyContent">民十七年</p>
<p class="bodyContent">天地以阴阳二气，化生万物。圣人以男女正位，正位者，素位而行，敦伦尽分之谓也。建立伦纪。天地之大，人莫能名。而人生其间，蕞尔七尺，其与天地并立为三，称为三才者，以其能敦伦尽分，继往开来，参赞化育，不致天地徒有生物之功，此所以人为万物之灵，而独得至极尊贵之名称也。傥不本道义，唯以饮食男女之欲是骋，则与禽兽何择焉？近来世道人心，陷溺已极。一班无知之民，被外界邪说之所蛊惑，竞倡废经废伦，直欲使举世之人，与禽兽了无有异而后已。其祸之烈，可谓极矣。推原其故，皆由家庭失教，并不知因果报应之所致也。使其人自受生以来，日受贤父母之善教，并知祸福吉凶，自为影响，不异种瓜得瓜，种豆得豆。即以势胁之，令从彼邪说，否则必死，亦当以得尽伦而死为<a id="page312"></a>
 幸，决不致畏死而苟从也。天下不治，匹夫有责。天下治乱之本，在于匹夫匹妇之能尽伦尽分与否。故曰：“天下之本在国，国之本在家，家之本在身。”此固一切匹夫匹妇之天职，非独指有爵位者而言也。而家庭之教，母教最要，以人之性情，资于母者独多。居胎则禀其气，幼时则习其仪。其母果贤，所生儿女，断不至于不肖。譬如熔金铸器，视其模，即可知其器之良否，岂待出模方始知之哉？国家人才，皆在家庭，傥人各注重家庭教育，则不数十年，贤人蔚起。人心既转，天心自顺，时和年丰，民康物阜，唐虞大同之风，庶可见于今日。是以忧世之士，莫不以提倡因果报应，及家庭教育，为挽回世道人心之据。然欲提倡，须有所资。</p>
<p class="bodyContent">《闺范》四卷，乃明吕叔简先生，辑于万历十八年庚寅岁，由是风行海内，各处刻行。近已失传，人无知者。周业勤得之故书肆中，持之以示魏梅荪。梅荪见其卷一，节录《四书》、《五经》，及诸传记训女之嘉言。二、三、四卷，备载贤女、贤妇、贤母之善行。而传前有图，传后有评。俾人触目兴感，群起景行。洵足以镇坤维而资治道，翼家教而辅母仪，不胜欣赏。李耆卿闻之，以其夫人在日，拟流通淑闺善书而未果，遂自任五百部，以成其志，祈余为序。余惟此书一出，必有具英烈天姿之淑媛，蔚然兴起，以期尽己分而完天职。上追二妃三太，于日用伦常中，调理赞襄，钧陶化育。俾丈夫儿女，皆成贤善，以臻至治。其为功德，何能名焉？因推原其致，而为之序。</p>
<p class="bodyContent">阜宁合兴镇净念莲社缘起序</p>
<p class="bodyContent">民二十四年</p>
<p class="bodyContent">净土法门，乃如来一代时教之特别法门，三根普被，利钝全收。将<a id="page313"></a>
 成佛之等觉菩萨，不能超出其外。临堕狱之逆恶罪人，亦可预入其中。为众生离苦之捷径，畅如来出世之本怀。故得往圣前贤，人人趣向，千经万论，处处指归。溯自大教东来，远公首开莲社，其高僧巨儒之预会者，凡百二十三人。若终公之世，三十余年之内，其入社而修净业，报尽而获往生者，何可胜数也。自兹厥后，代有高人，宏扬传布，遍达中外。律教禅密，诸宗知识，或务密修，或兼显赞，皆以净土为归宿者。以其为十方三世一切诸佛，上成佛道，下化众生，成始成终之总持法门故也。近来世道人心，陷溺已极。废经废伦，废孝免耻，争地争城，互相残杀之恶剧，一一搬演出来。以致天灾人祸，相继降作，国运危岌，民不聊生。有心世道者，群起而提倡佛学。明三世之因果，显六道之轮回。示本具之佛性，修念佛之净业。以期挽既倒之狂澜，复淳朴之风化。所在各立居士林，净业社等，以作挽救之法。否则人道将几乎熄矣。</p>
<p class="bodyContent">海门施元亮居士，寄居阜宁，耕垦荒地。愍世人欲修净业，苦无知法之人，率归于炼丹运气，以求长生，及成大罗神仙之各种外道。剽窃佛经语句，以证己道为得佛法之真传。如愚人以鱼目为真珠，诚可怜愍。然佛法宏旷，不与人争。果能力修正法，彼等自有闻风兴起，改邪归正，惠然肯来之一日。凡入社者，必须敦伦尽分，闲邪存诚，诸恶莫作，众善奉行。以真信愿，持佛名号，决志求生极乐世界。以此自行，复以化他。俾内而父母兄弟妻子，外而乡党亲戚朋友。同沐佛化，同修净业。同于现生，蒙佛慈力，往生西方。庶可不负此日入社念佛之一番诚心也。须知念佛法门，以信愿行三法为宗。念佛之要，在于都摄六根，净念相继。欲都摄六根，净念相继，无论行住坐卧，常念佛号，或声或默，皆须听己念佛之声。傥能如是，则业消智朗，障尽福崇，凡所作为，皆悉顺遂。士农工商之职业，不但了无妨碍，且能启发心灵，精于本业。以心不散乱，作事有主，如理乱丝，神凝则易，心躁则难。所以古之建大功，立大业，功勋遍四海，言行垂千秋者，皆由学佛得力而来也。<a id="page314"></a>
</p>
<p class="bodyContent">《念佛恳辞》序</p>
<p class="bodyContent">念佛求生净土法门，乃如来一代时教中之特别法门。普被三根，等摄凡圣。上之则等觉菩萨，不能超出其外；下之则逆恶罪人，亦可预入其中。有教无类，生正信者，咸得实益。即生了办，具烦惑者，亦预圣流。犹大海之普纳百川，若太虚之遍含万象。设如来不开此法，则末世众生，谁能断烦惑以了生死，出五浊以超三界乎？良以一切法门，皆须依戒定慧之道力，断贪瞋痴之烦惑。若到定慧力深，烦惑净尽，方有了生死分。傥烦惑断而未尽，任汝有大智慧，有大辩才，有大神通，能知过去未来，要去就去，要来就来，亦不能了，况其下焉者乎？仗自力了生死之难，真难如登天矣。若依念佛法门，生信发愿，念佛圣号，求生西方。无论出家在家，士农工商，老幼男女，贵贱贤愚。但肯依教修持，皆可仗佛慈力，带业往生。一得往生，则定慧不期得而自得，烦惑不期断而自断。亲炙乎弥陀圣众，游泳乎金地宝池。仗此胜缘，资成道业。俾带业往生者，直登不退。断惑往生者，速证无生。此全仗阿弥陀佛大悲愿力，与当人信愿念佛之力，感应道交，得此巨益。校比专仗自力者，其难易天地悬殊也。然每有愚人，卑劣自居，不敢承当。亦有学者，大乘自命，不屑修习。须知五逆十恶之人，临终地狱相现，善友教以念佛，未满十声，蒙佛接引，往生西方。以卑劣自居者，可以兴起矣。《华严》一经，王于三藏，末后归宗，普贤菩萨以十大愿王，回向往生西方，普劝善财及华藏海众，一致进行，求生西方，以期圆满佛果。此之法门，何敢视作小乘？况善财已证等觉，海会悉证法身，彼尚求生，我何人斯，不屑修习。岂但高竖慢幢，直是毁谤《华严》。欲张大乘之虚名，亲造谤法之极祸。若斯人者，一气不来，平常所希冀华藏世界之不思议境界，均变作阿鼻地狱之苦境，饱受经历，以偿彼违经说法，自误误人之过。待其业报将满，当可<a id="page315"></a>
 省悟，随即发心念佛，随即蒙佛接引，往生西方也，苦哉幸哉。愿学大乘者，同附华藏海会之班，则其自利利人也大矣。凡修念佛法门者，务须敦伦尽分，闲邪存诚，诸恶莫作，众善奉行。真为生死，发菩提心，普劝同人，求生极乐。果能如是，则万修万去，决不漏一矣。</p>
<p class="bodyContent">云南保山郑伯纯者，博学潜修之士也。初则研究《易经》，以期明儒教之道本。继则切究丹经原委，以期得卫生之真诀。后乃舍丹道以参禅，知自力不若佛力。末后专修念佛法门，汲汲然以自他同生西方为志事。乃函祈归依，遂为起法名为德纯。盖念佛法门，虽遍摄禅、教、律、密诸法，而在凡夫地修持，固当以纯一不杂为本也。彼乃奋发大心，欲利同人，因述《念佛恳辞》，以期智愚悉知。辞虽浅近，理实深远。如行路者之标竿，如航海者之南针。依之而行，当可以归故乡而达彼岸。因为说其自力佛力之所以然，俾见闻者咸修持焉。</p>
<p class="bodyContent">纪文达公笔记摘要序</p>
<p class="bodyContent">因果者，世出世间圣人，平治天下，度脱众生之大权也。以若不提倡因果，则善无以劝，恶无以惩，唯大贤方能守分遵道，其他则孰不愿任心肆意，以取快于一生乎？以既无前因后果，则一死永灭，尧桀同归于尽，又何必无绳自缚，拘拘然循礼守分，以致诸凡皆不自在乎？儒教经史中，因果事理，不胜其多。惜后儒不深体察，徒见佛经详说因果，遂欲与佛宗旨各别，反指佛说为妄。而不知其悖圣道而灭天理，丧治本而起乱机。疑误后人，埋没道体，皆由此言以基之也，可不哀哉？有清以来，博学多闻者，江慎修先生为第一，次则纪文达公，又其次则袁氏子才。江乃穷理尽性之隐君子，虽未研究佛学，其于佛法亦不辟驳。而且深信因果报应，故于护生杀生各报，悉记录之，以期启善念而息杀机，可以<a id="page316"></a>
 知其居心矣。袁子才，初则辟佛，及中年以后，阅历日深，遂于佛法生真信心。但以狂妄自大，懒惰懈怠，不肯亲近高人，息心研究。虽于佛法感应事迹，悉皆记录，其所论说，难悉恰当。纪文达公，自幼至老，笃信因果。凡所见闻因果事迹，悉为记录，叙述详明，文笔顺畅。由其绝未研究佛法，每欲畅谈深理，或致有乖实义。佛言：“世智辩聪，难以入道。”以江、纪、袁三公之博达，尚不知佛法即自己心法，专精研究而亲证之，岂不大可惜哉。使彼稍分余暇，略为研究，能不大发菩提心，专精致力，宏扬大法，以期自他同出苦轮，同成觉道。又何至唯以记录因果事迹，仅为世人开一向善之路而已。然只此记录，殊有大益。以故陈荻洲居士，于《阅微草堂笔记》，摘录百篇，拟排印以普遍流通，以为世之不知因果者作一殷鉴。夫因果者，犹形声与影响耳。未有有形而无影，有声而无响者。故《书》曰：“惠迪吉，从逆凶，惟影响。”彼高谈阔论，谓因果为虚幻者，何异执母决不能生子，子决非母所生乎？世有此人，人必目为痴癫。独怪儒者读圣贤书，不以圣贤言论为准，不以古今事实为准，而以己之偏执谬见为准。一人倡之，众人和之，盲引盲众，相牵入火。故致世道人心，日趋日下，以致废经废伦，废孝免耻，争城争地，互相残杀。而犹嚣嚣自得，谓为吾务归还大道，不效彼从前迂腐辈，处处拘执束缚，令人一生不能随意所行，各得自在也。今而后吾辈同享自由之幸福，意之所至，皆可为之。世何幸而得吾辈之改革，人何幸而为吾辈之侪侣乎？若此邪说，皆彼排斥因果者所酿成。使因果之理，家喻户晓，父母以是教子女，师长以是训生徒，谁肯灭理乱伦，现丑态于明镜之前乎？唯其世之大儒，尝驳斥之，小儒即深知其非，亦只可人云亦云，以避众口讥刺。学宫既如是，家庭更莫由谈及。竟至一班新学派，完全弃人伦，灭天理，欲与禽兽了无所异。此其祸不归之破斥因果者，则将谁归乎？善哉！周安士先生之言曰：“人人知因果，大治之道也。人人不知因果，大乱之道也”吾尝悯世之乱，无力挽救，因陈居士之请，遂略叙其利害之源本云尔。<a id="page317"></a>
</p>
<p class="bodyContent">历朝名画观音圣像珂罗版印流通序</p>
<p class="bodyContent">民二十七年</p>
<p class="bodyContent">观世音菩萨，于无量劫前，久成佛道，号正法明，安住寂光净土，恒享真常法乐。但以悲心无尽，慈誓莫穷，救苦情殷，度生念切，故复不离寂光，垂形九界。于十方微尘佛刹，普现色身，寻声救苦，而于娑婆世界，愍念更深。其有善根未种未熟未脱者，令其即种即熟即脱。应以何身得度者，即现何身而为说法。所现之身，所说之法，各随机宜，了无一定。其现前得离众苦，将来常享真乐，则一也。近多年来，世道人心，愈趋愈下，争地争城，互相残杀。人祸既烈，天灾又临，水旱虫疫，同时降作。此种灾祸，皆由大家宿世现生种种恶业之所感召。然心能造业，心能转业。当此天灾人祸并临之时，若能发至诚心，念南无观世音菩萨圣号。誓愿从今以后，敦伦尽分，闲邪存诚，诸恶莫作，众善奉行。决定即蒙慈佑，逢凶化吉，于诸难中，不受危险。乃以现前念菩萨圣号之别业，转宿世现生所作之共业，故得常获吉祥也。诸佛菩萨，视一切六道众生，犹如亲生儿女，常欲令其离苦得乐。无奈众生迷昧，不生信向，以致徒费慈心，不能获益。譬如杲日当空，普照万方，戴盆者纵立其下，亦不蒙照。过在戴盆，非日咎也。</p>
<p class="bodyContent">近来杀劫弥漫，人民死亡流离，苦不堪言。南通费慧茂居士，久欲设法挽救，故特搜求唐、宋、元、明、清五朝，名笔所画观世音圣像，一百四十二尊。以最上宣纸，用珂罗版，印一千部。期见闻者，同生正信，同念圣号，同消宿现之恶业，同种菩提之善根。须知菩萨无心，以众生之心为心。菩萨无境，以众生之境为境。故得有感即通，不谋而应。良由众生心之本体，与菩萨之心，息息相通。由众生背觉合尘，遂成通<a id="page318"></a>
 而不通之象。若众生一念生信，虔持圣号，背尘合觉，返迷归悟，又成不通而通之象。以故凡遇极大险难，举念即获感应。又菩萨现身，不专现有情身。即山河树木，桥梁船筏，楼台房舍，墙壁村落，亦随机现。必使到绝地者，复登通衢。无躲避处，得大遮蔽。种种救护，难尽宣说。当看《观音本迹颂》、《观音灵感录》、《观音慈林集》，可以知其大略。当此天灾人祸，相继降作之时，若不以改恶修善，常念观音圣号，以为恃怙，则欲得安乐，难之难矣。即绝无灾难，亦当常念，庶可生膺五福，优入圣贤之域，没登九品，彻证大觉之心。能如是者，方可慰菩萨救苦之心，以菩萨普施无畏，故以圆满菩提，方息施无畏之大慈悲心也。《法华经》云：若有众生，多于淫欲、瞋恚、愚痴，常念恭敬观世音菩萨，便得离欲、离瞋、离痴。愿见闻者，同常念焉。</p>
<p class="bodyContent">《法云寺放生征信录》序</p>
<p class="bodyContent">民二十一年</p>
<p class="bodyContent">旷观古今，治时少而乱时多，纵令大治，亦不过百数十年而已，其故何哉？良由宿世杀生食肉之业所结，现生自私自利之心所致也。杀业之结，唯食肉最为酷烈？人之一生，不知杀几百千万生命。只图悦我口腹，何计彼之苦痛？虽则弱肉强食，任我所为，然彼怨恨之毒，蕴之于八识田中，生生世世，互相杀戮，此根不拔，杀劫难转。而况有智识者，不知三世因果，六道轮回之实理实事，遂以己立立人，己达达人为迂谬。唯欲夺彼所有以归我，由是而争城争地，虽杀人盈城盈野而不顾也。其意盖欲增我疆土，大我势力，俾我子孙，永受其福。不知天地以好生为德，既在此好生恶杀之天地间，何能令子孙享此逆天悖理，杀人无量所得<a id="page319"></a>
 之福乎？自己一气不来，永堕三途恶道，何等可怜？子孙若非所夺之人来者，将灭绝殆尽，了无噍类矣。《清凉山志》载，隋，代州赵良相，家资巨万，有二子，长曰孟，次曰盈。盈强，孟弱。良相将终，分家资为二，孟得其上。及良相死，盈尽霸取，止与孟园屋一区。孟佣力以活。后盈死，为孟作子，名环。孟死，为盈作孙，名先。环长，为仆于先，心恨盈霸其业。适先欲朝五台，命环随往。行至山中，旷无人处，拔刀谓曰：“汝祖夺我家业，我将杀汝。”先疾走，环追之。先入一茅庵，一老僧止之，各与以药物茶汤。食已，如梦初醒，遂悉前事，感愧悲伤。老僧曰：“盈乃环之前身，霸他之业，是自弃其业也。先乃孟之再来，受其先产，父命犹在耳。”二人遂出家修道于五台焉。此二人者，宿有善根，故蒙菩萨点化，得有如此结果。今之以杀人为乐者，其后报何堪设想乎？</p>
<p class="bodyContent">民十一年，冯梦华、魏梅荪、王幼农等诸善士，以杀劫弥漫，思为挽救。遂于三汊河置地，开法云寺念佛放生道场，至十二年，掘好九池，以备分类而放。十三年即行开办。或自己买放，或有善士买而送放。八年以来，凡自会中买放者，共计三百六七十担，共用洋四千六百数十圆，皆诸善士陆续所施。今将八年所放之生，所用之款，用为报告，以祈各各悉知。此九年来，常住其中，忍劳忍苦，不惮艰辛者，心净和尚也。其他虽亦极力维持，然未如心净师之专致力于此也。缅维放生之举，原为发起同人戒杀吃素之心。傥能戒杀吃素，则杀业不作，杀报自止。从前已造之业，则以竭力修善，至诚念佛，以消灭之。须知法云寺之放生，实一切同人戒杀吃素之前导。而有心人闻而兴起，同生慈惠恻怛之心，共行仁民爱物之道。将见人心转而天眷常临，雨旸时而五谷丰登。礼让兴行，战争息灭。中外协和，天下太平矣。此冯公等创建法云，提倡放生之本志也。<a id="page320"></a>
</p>
<p class="bodyContent">《无量寿经颂》序</p>
<p class="bodyContent">民二十五年</p>
<p class="bodyContent">净土法门，其大无外。全事即理，全修即性。行极平常，益极殊胜。良由以果地觉，为因地心，故得因该果海，果彻因源。一切法门，无不从此法界流。一切行门，无不还归此法界。三根普被，利钝全收。等觉菩萨，不能超出其外；逆恶罪人，亦可预入其中。统摄律、教、禅、密之宗，贯通权、实、顿、渐之教。于一代时教中，独为特别法门，其修证因果，不得以通途教义相绳。古今多有深入经藏，彻悟自心，于此法门，不生信向者，以死执仗自力通途之教义，论仗佛力特别之因果之所致也。使知此义，则其信向修持之心，佛也不能阻止矣。以此法门，乃十方三世一切诸佛，上成佛道，下化众生，成始成终之总持法门。故得九界同归，十方共赞，千经并阐，万论均宣也。溯此法之发起，实在于华严末会。善财遍参知识，至普贤菩萨所，蒙普贤威神加被，所证与普贤等，与诸佛等，是为等觉菩萨。普贤乃为称赞如来胜妙功德，劝进善财，及华藏海众，同以十大愿王功德，回向往生西方极乐世界，以期圆满佛果。以华藏海众，皆十住、十行、十回向、十地、等觉，四十一位法身大士，已遍游尘刹佛国。其弥陀誓愿，极乐境缘，往生因果，一一悉知，故不须说。然华严会上，绝无凡夫二乘，及权位菩萨。故虽大弘此法，而凡、小莫由禀承。乃于方等会上，普为一切人天凡圣，说《无量寿经》，发明弥陀往昔因行果德，极乐境缘种种胜妙，行人修证品位因果。此经乃说华严末后归宗之一著，说时虽在方等，教义实属《华严》。华严唯局法身大士，此经遍摄九界圣凡。即以《华严》论，尚属特别，况余时乎？使如来不开此法，则末法众生，无一能了生死者。佛以大慈，深恐众生不便受持，故又<a id="page321"></a>
 说《阿弥陀经》，庶可日常读诵。又说《观无量寿佛经》，令诸行人，西方依正庄严，常在心目之间。此三经，文有详略，理无二致。末法学人，如其智力充足，不妨圆修万行，回向往生。否则固当专修净业，以期仗佛慈力，横超三界，直登九莲也。《无量寿经》，古疏甚多，近悉遗轶，所存无几。道传大师，读诵此经，深感佛恩，作颂赞扬。虽于佛心经义，未能彻底显示，和盘托出。然亦可以助发我辈无力断惑证真者之信愿，以壮其坚决往生之雄心，故令排印流通焉。</p>
<p class="bodyContent">《地藏菩萨往劫救母记》序</p>
<p class="bodyContent">民十七年</p>
<p class="bodyContent">众生之心，与佛无二。其不能作佛，常作众生者，以其自无慧力，不能觉悟，又无善知识为之开导，由是以本具佛性之妙心，作起惑造业之根本。致令经无量劫，轮回六道，了无出期，可不哀哉？故我世尊，初成正觉，升忉利天，为母说法，欲令一切众生，悉皆图报父母之恩。特为表彰地藏菩萨，往劫因救母故，广发菩提之誓愿，以作未来众生，得出苦海之舟航。全部经文，理事详明，文词显豁。其中地藏救母二事，更足显是心作佛，是心是佛，是心作众生，是心是众生。及心能造业，心能转业，心不能转业，业即能缚心等义。诚可谓险道之导师，昏衢之慧炬，贫乏之宝藏，凶岁之稻粱。俾一切迷昧众生，速得觉悟，一切孝顺儿女，得所师承。经之利益，莫能宣说。自佛说后，凡西天东土中，读此经而兴起者，何可胜数？奉持居士，悲己之未能孝养其母，追念恩德，抱恨终天。普愿世之为人子者，随时随事，以尽孝道，念劬劳之深恩，必致吾亲于究竟安隐之宝所而后已。由是以至诚心，念佛圣号，兼以恪敦伦常，<a id="page322"></a>
 尽己天职，诸恶莫作，众善奉行。以此功德，资益吾亲，必期生则业障消除，善根增长，福寿增崇，智慧开发。殁则神超净域，业谢尘劳，忍证无生，位登不退。又须知一切众生，皆是过去父母，未来诸佛。当以大菩提心，随顺机宜，而为宣说，及与救济。庶可上契佛心，下符己愿，慈风一倡，杀业即消。将见礼让兴，而干戈永息，风俗美，而天下和平矣。</p>
<p class="bodyContent">《灵岩山寺专修净土道场念诵仪规》序</p>
<p class="bodyContent">民二十七年</p>
<p class="bodyContent">闻夫弥陀誓愿，示众生心作心是之方，普被九界。净土法门，为如来成始成终之道，大畅佛怀。佛祖出世，悉皆法随机立。末世钝根，当择其契理而又契机者，专精致力，庶可仗佛慈力，横超三界，于此一生，即了百千万劫不易了之生死大事。灵岩为东晋开创古刹，历宋、齐、梁、陈、隋、唐，屡蒙敕修。从前住持，多不可考。至宋之为住持者，皆宗门大老，故致道风冠于江浙。此后直至清初，仍然如是，载诸志乘，此不备书。洪杨之乱，遂为焦土，僧念诚住宝塔中，适彭刚直公游山，与语相契，遂为清查其田地。因兹盖十余间殿堂，尚未安僧行道。至宣统间，住僧以失衣误打来人，山下人相率而至，僧遂逃去。寺中所有什物，尽被来者搬空。乡绅严公良灿，以名山无主，命宝藏僧明煦，请其师真达和尚来接。真公发愿，后有合宜之人，当交彼专修净土法门。其立法不与诸方相同，专一念佛，概不应酬一切佛事。自民十五年起，十余年来，居然成一大道场，并不持簿化缘。其每日修持，与打七无异，打七但加佛前上供，灵前回向而已。无论请多少人，均是全堂同念，但以施主所请人数之衬资，全堂均分。故不开牌，无开彼不开我之嫌。诸方应酬佛事，<a id="page323"></a>
 本寺正课，必致间断。灵岩打佛七，功课有加无减。以故功课虽严，每逢期头，来讨单者，每三四十，而去者止数人而已。饮食一致，无分主宾仆使。其寺乃真十方：一，住持不论台、贤、济、洞，但以戒行精严，深信净土法门为准。只传贤，不传法，以杜法眷私属之弊。二，住持论次数，不论代数，以免高德居庸德之后之嫌。三，不传戒，不讲经，以免招摇扰乱正念之嫌。堂中虽日日常讲，但不升座，及招外方来听耳。四，专一念佛，除打佛七外，概不应酬一切佛事。五，无论何人，不得在寺收剃徒弟。五条有一违者，立即出院。其朝暮课诵，大致与普通功课同，而间有不同者，初来者若无经书看，或致错误。由是监院妙真大师，拟排板印刷之，祈余作序，故略叙其缘起云。</p>
<p class="bodyContent">《灵岩山寺万年簿》序</p>
<p class="bodyContent">民二十一年</p>
<p class="bodyContent">灵岩寺，乃梁宝志禅师开山，智积菩萨重兴，历代禅、教、律高僧住持之胜道场地。净土法门，乃即小即大，即浅即深，至极平常，至极奇特之殊胜法门。即此一生，便出生死。其修法最为容易，其利益最为宏深。于此最胜之地，修此最妙之法，非多劫栽培，何可得值遇乎？然欲修胜行，必赖种种资具。故上自经像，与诸什物，各须备具，方可令其正行直达无碍。而道场则永垂千古，人则数十年便须更替。此诸所有，若不登簿记载，久或遗失。又屡经更替，亦莫考其源委。是以一一记之，以期凡住此寺者，及为住持，为监院者，见此诸物，心自思曰：“此物乃助吾人修持净土法门，以期自利利他，同生极乐世界之资具也。当爱之如身肉，护之如眼珠。非悭惜诸物也，乃重施主之助道诚心，以期少求减<a id="page324"></a>
 用，而道业易于成就也。”夫一切法门，非断尽烦惑，不能出离生死。唯兹净土，但具真信，切愿，即可入佛封疆。得此最胜之道场，又修此最胜之法门，而于此诸物之资具，岂可不加爱惜保重乎哉？若不加保重，则是暴殄天物，负施主恩，纵有修持，亦难与佛相应。何也？以其是只取自己安适，不计人工制造，前人置办，种种不易。而其所以备此者，为吾修道以了生死也。既轻视此物，不知爱惜，其心行完全不与道相应，何能感佛哀悯摄受，而令其即出生死苦海也？凡真实修行人，必须忍人所不能忍，行人所不能行，代人之劳，成人之美。能如是，与道相应，与佛相应矣。愿住此寺者，其各勉之。</p>
<p class="bodyContent">《灵岩开示法语》序</p>
<p class="bodyContent">民二十五年</p>
<p class="bodyContent">灵岩，乃天造地设之圣道场地。吴王夫差不德，不依乃祖太王、泰伯、仲雍，正心诚意，勤政爱民之道。唯以淫乐是务，遂于此筑馆娃之宫，其获罪于天地祖宗也大矣。宫成数年，国亡身死，可不哀哉？至晋司空陆玩，筑室其上，后闻佛法，遂舍宅为寺，此灵岩最初开山之缘起也。至梁，而宝志公祈武帝又为重兴。智积菩萨，屡以现身画像，显示道妙，引导迷俗。至唐宰相陆象先苏州人之弟，病于京师，国医无效。一僧求见，云能治，令取净水一盏，向之念咒几句，含水噀之，立即全愈。谢以诸物皆不受。曰：“我名智积，汝后回苏，当往灵岩山会我。”后其人至山问之，无有名智积者，心甚惆怅。遍观各殿堂，见壁间画像，乃为己治病之僧也，因特建智积殿，而寺复中兴。自晋至唐，所有住持，皆不可考。至宋，而凡为此山住持者，皆宗门出格大老。灵岩道场，遂为江<a id="page325"></a>
 苏之冠，以地灵故人杰，以人杰故地灵也。明末清初，又复大兴。圣祖、高宗，两朝数次南巡，皆驻跸山上行宫。洪杨之乱，焚毁殆尽。后念诚大师，住塔洞中，适彭宫保玉麟公游山相见，因为查出田地六百多亩，盖十余间殿堂房舍。至宣统三年，住持道明，系军人出家，性粗暴。因失衣打来人过甚，山下人起哄，道明逃走，寺中什物均被搬空，成一无人之寺，此即灵岩道场复兴之机。否则纵能恪守清规，亦决不能成此全国仅有之净业道场。祸福互相倚伏，唯在人之善用心与否耳。嗣由木渎绅士严良灿公，命宝藏僧明煦，请其师真达和尚接管。真师派人往接，并命明煦暂为料理。意欲有合宜人，当作十方专修净土道场。民十五年，戒尘法师来，遂交彼住持。住僧以二十人为额，除租金数百圆外，不足则真师津贴。不募缘，不做会，不传法，不收徒，不讲经，不传戒，不应酬经忏。专一念佛，每日与普通打七功课同。住持无论台、贤、济、洞均可，只论次数，不论代数。但取戒行精严，教理明白，深信净土者即可。若其他皆优，而不专注净土者，则决不可请。自后住人日多，房屋不足，于二十一年，首先建念佛堂。四五年来，相继建筑。今大雄殿已落成，只欠天王殿未建，然亦不关要紧。光于十九年二月来此，四月即在报国寺入关，已六年多矣。以老而无能，拟老死关中。因佛教会诸公之请，祈于护国息灾会中，每日说一次开示，发挥三世因果，六道轮回之理，提倡信愿念佛，即生了脱之法，以挽救世道人心。固辞不获，遂于本月初六日出关往沪，以尽我护国之义务。十五日圆满，十六日为说三归五戒。今晨由沪径来此间，而苏垣诸居士，皆先来。至山，见其殿宇巍峨，僧众清穆，不禁欢喜之至。兹由监院妙真大师，请来堂中，为诸位演说净土法要。若但说法要，不叙来历，及现在各因缘，则住者来者，均莫知其所以然，或致于此道场，与他道场，一目视之。在大通家，则无所不可。在愚钝如光，又欲即生出此三界，登彼九莲者，则莫知趣向，故先为叙述缘起焉。<a id="page326"></a>
</p>
<p class="bodyContent">影印《宋碛砂版大藏经》序</p>
<p class="bodyContent">民二十五年</p>
<p class="bodyContent">大藏经者，如来之慧命，人天之眼目。无明长夜之智炬，生死苦海之慈航。觉先觉后之法源，世出世间之道本也。若非宿植善根，历劫莫闻名字，况亲承供养，受持读诵，依之修习，以迄圆证乎哉。此一大藏所说之法，乃十法界，生、佛、凡、圣，即心所具之法。在佛不增，在生不减。佛以究竟证故，常享常、乐、我、净之法乐。众生以从未悟故，反承此妙心之力，背觉合尘，迷真逐妄，起贪、瞋、痴，造杀、盗、淫，永沦三途六道之中，了无出期。三乘圣人，虽有悟证，未至究竟，故亦未能全得受用也。大觉世尊，愍而哀之，示生世间，成等正觉，随机施教，对症发药，俾其就路还家，并不另起炉灶。大根则直说一乘大法，令其顿证无生。小根则先依权渐修持，以培入大之基，终令领受家业，绍隆佛种。一代所说，分为五时：一，《华严》时，唯说界外圆顿大法。人天二乘，均非其器。二，阿含时，说谛、缘、权、渐之法，令入化城。三，方等时，四教并谈，三根普被。四，般若时，以般若妙智，荡除圣凡情见。五，《法华》、《涅槃》时。《法华》则开权显实，开迹显本，普授三根之记，共领本有家珍。《涅槃》则扶律谈常，作最后训。俾身、口、意三业，与佛同净；戒、定、慧三学，与佛同圆。综其所说，厥有五宗：曰律，曰教，曰禅，曰密，曰净。五者名目虽异，理体是一。可专主于一门，不可偏废于余法。如由四门而入一城，如以四时而成一岁。其互相维持，互相辅助之功，非深悉法源者莫能知。就中律，为入道之初基，虽至圆满菩提，仍复依止。净，为普度之法门，纵令已证等觉，犹当归心。末世众生，非此莫度，各宗智士，急宜服膺。否则所有修持，但作未来成佛之善因，欲即生<a id="page327"></a>
 一超直入如来地，恐不易易也。此诸经外，所有大小乘律，仍归五时所摄，故不另叙。经律之外，尚有诸菩萨，尊者，所造之释经，宗经诸论，显理破惑，降魔制外，俾佛化得以普被中外者，赖有此耳。是为佛国译来之经、律、论三藏也。及大教东来，法匠蔚起，各宗之著述，美不胜收，其入藏者，乃百千之十一耳。当唐以前，经书均由抄写而得。五代冯道，创兴刻板，至宋，则儒书佛经，俱用板印矣。宋大藏板，有十余付，而碛砂延圣院尼弘道，断臂提倡，刻此藏板，可谓女中丈夫，令人钦佩。自宋至今，七百余年，所印之经，以屡遭世乱，多分湮没。陕西卧龙、开元两寺，幸有存者。朱子桥居士，往陕办振见之，与沪各大居士商订影印，其间勤劳，殆难说尽。今将出初期，命光作序。光乃无所知识之粥饭僧，何能发挥大藏之要，姑以平日所习闻者，拉杂书之，以塞其责。全藏妙义，阅者自知。即未能遍阅，但于现前根、尘、识，大诸法中，回光返照，便可亲证圆通，又何必多凑散字，以刺雅目也。</p>
<p class="bodyContent">《嘉言录》题词并序题词系民十六年二月排报纸本所作，序系民十六年十二月八日排书册本所作</p>
<p class="bodyContent">净土大法门，其大无有外，如天以普覆，似地以普载。等觉欲成佛，尚复作依赖，逆恶将堕狱，十念登莲界。普被九界机，咸皆勤顶戴，畅佛度生心，唯一了无再。我以宿业力，曾作一阐提，效法韩欧等，其愚莫能医。幸得病数年，时复深长思，古今众圣贤，岂皆无所知？彼既悉遵奉，我何敢毁訾，虽圣有不知，韩欧焉足师？因兹皈依佛，剃发而披缁，自量宿业深，宗教非所宜。唯有仗佛力，或可副所期，专心修净业，庶得预莲池。近十余年来，人或谬见问，所答亦以此，不敢稍越分。海盐徐蔚如，<a id="page328"></a>
 以其切而近，再三于京沪，为之付排印。语言虽朴质，人皆不见愠，遗迹而究益，多有生正信。圆净李居士，宿根深复深，注释诸经论，阐明如来心。继以费精神，衰病每相侵，舍博而守约，立志追东林。又欲利初机，作修持规箴，节录《文钞》语，分类以编纴。并自出净资，印施诸有缘，冀使一切人，勉力希圣贤。敦伦而尽分，各完己性天，众善悉奉行，诸恶尽销蠲。信愿勤念佛，求登九品莲，临终佛来接，有若月印川。直下往西方，永出生死渊，见佛悟无生，渐致福慧圆。因请为著语，以期广流传，俚言入雅目，徒招诮且怜。赧颜贡愚诚，祈各自审焉，若未超等觉，且预回向员。</p>
<p class="bodyContent">净土法门，理极高深，事甚简易。由兹天姿聪敏，知见超特者，每每视作愚夫愚妇之事，而不肯修持。岂知其为十方三世一切诸佛，上成佛道，下化众生，成始成终之究竟法门乎。彼以愚夫愚妇能修，遂并法门而藐视之。何不观《华严》所证与普贤等，与诸佛等者，尚须以十大愿王，回向往生西方极乐世界，以期圆满佛果乎？藐视净土法门而不屑修，其于《华严》将复视作何等？又于《华严》末后归宗一著，为复尊重之也，为复藐视之耶？此无他，盖未详审通途，特别法门之所以，及自力，佛力大小难易而致然也。使详审之，能不附于华藏海众之班，一致进行，同求往生乎？光自束发读书，即受韩、欧、程、朱辟佛之毒。幸无韩、欧、程、朱之才，使稍能相埒，则必致自误误人，生身陷入阿鼻地狱矣。自十四五后，病困数年。从兹遍思古今，详绎经书，始知韩、欧、程、朱之作此说者，全属门庭知见，绝不计及堂奥中事之所致也。乃于弱冠之次年，出家为僧，专修净业，誓尽此生，作自了汉。决不建立门庭，广收徒众，以致后世子孙，败坏佛法，并拉光于阿鼻地狱中，同彼受苦也。至光绪十九年，普陀法雨寺化闻和尚，入都请藏经，命查印刷。事毕，邀同来山。知其不喜作事，故令住一闲寮，随意修持，于今已三十有五年矣。在山日久，有以笔墨事见托者，绝不用印光名字。即自己有必须署名<a id="page329"></a>
 之文字，亦只随便写二字即已。以故二十年来，绝无人客过访，及信札往来诸纷扰。民国启元，高鹤年居士，绐去数篇文稿，登《佛学丛报》，不敢用印光名，以印光常称常惭愧僧，故署名常惭。徐蔚如居士，及周孟由，谬为见赏，打听三四年，了无知者。后孟由来山拜谒，遂祈归依，持去数篇废稿，寄于蔚如，乃于京师排印，名《印光法师文钞》。以致遍刺雅目，愈增惭愧耳，时为民国七年。八年，又搜罗若干篇作续编，并初编同排之。九年，令上海商务印书馆，排作两册，留板，十年春出书。光又于扬州，将九年所排者，刻一书册板，作四册。十一年，又于商务印书馆，排作四册。当时诸居士任者有二万部，而商务印书馆印以出售者，不在此数。十四年冬，又令中华书局排增广本，亦作四册，比先增百余页，今年夏出书。以工潮等，其价甚昂，只印二千。原订打四付纸板，二归本局，二归于光。乃令杭州浙江印刷公司，先印一万。以后续印，一任因缘。圆净居士李荣祥，近数年来，专心佛学，于《起信》、《楞严》、《圆觉》，各为疏解。光谓青年人宜先著实用念佛功夫，待其业消智朗，障尽福崇时，再行发挥，自可阐明佛意，宣传宇宙。当时彼尚不以为然，后以用心过度，形神日衰，始知光言不谬。乃复详阅《文钞》，不胜欢喜，遂摘录要义，分门别类，编作一册，祈光为作题词。拟用报纸印一千册，以应急欲即阅者。以先曾逐次登居士林林刊，故屡有催促令印之者。及光五月至申，乃与其妻，同受归依。八月书出，不久送完。函索者纷至沓来，遂令漕河泾监狱署，排作书本。陈荻洲居士，愿任排工，并打四付纸板费，又任印二千册。一时任者，将近二万。其纸板拟留本狱署一付，以作上海流通之备。一归圆净居士保存，以备己及诸善士之用。一送哈尔滨宣讲堂，俾关外信心者，易于购阅。一送南洋新加坡商会，俾各岛华侨，同得读诵。其所录之出处某卷某页，一一备载，庶可以《文钞》全文相对阅。由其于诸文中截取要义，汇归一类，故每有文义稍同，而不即删削者，冀阅者受反复劝勖之益，冀其直下断疑生信也。其出处卷及页数，皆依《增<a id="page330"></a>
 广文钞》。以《增广文钞》，作永久流通之本，余则久后必无再印之举也。又以文钞《繁广》，初机或难于简别其易晓了而合机宜者，欲令先得其门径，从兹著实进修，自至其极，免致望洋兴叹，或至退屈之虞。因录《文钞》选读目录，附于《嘉言录》序后。庶未曾研究佛学之人，得以坐进斯道，其利人之心，可谓亲切周挚，无以复加矣。因为叙其所以然，以期阅者共知。所愿见者闻者，勿以所说皆平实庸常而弃之，以求其高深玄妙者。夫尧舜之道，孝弟而已；如来之道，戒定慧而已。能于平实庸常之事而实行之，行之及极，其高深玄妙之理，岂待别求？否则高深玄妙，但属口头活计，生死到来，一毫也用不著，愿阅者悉注意焉。</p>
<p class="bodyContent">《释门法戒录》序</p>
<p class="bodyContent">民二十六年</p>
<p class="bodyContent">如来不出兴，大千等长夜。佛日既普照，诸法悉昌明。不但三乘圣人，得以速登觉岸。亦令六道含识，咸皆渐出苦轮。佛以一音演说法，众生随类各得解。譬如一雨普润，草木各自向荣。一月普映，河海随人异见。示本具之佛性，生佛原同。显逆顺之修持，圣凡迥异。五乘分说，冀就路以还家。一法不立，俾明本而识末。五性三乘，同归一道。四谛六度，不外一心。偏、圆、顿、渐一切法，法法融摄。大、小、权、实一切行，行行圆通。此如来千机并育之弘规，一代时教之大义也。溯自佛兴周昭，道播西乾。时至汉明，法传东震。初则唯弘北地，至吴始及南方。自晋以来，遍及中外，高丽、日本、暹罗、缅甸，咸于此时，沐佛法化。关中罗什，庐山远公，弘法功勋，莫之与京，故得法传各国，等蒙佛恩。自兹厥后，迄至大唐，经论法门，悉皆圆备。综其大宗，其名有五，曰律、曰<a id="page331"></a>
 教、曰禅、曰密、曰净。各宗知识，固皆法法咸通，至于弘扬，或兼或专，唯期契机，故不一定。多有已证圣果，乘愿示生，弘扬佛法，利益众生。生则王臣钦敬，士女尊崇。没则人天悲泣，鸟兽哀鸣。为现世之师范，作后代之津梁。其道德利益，说莫能尽。然昆冈出玉，亦有顽石。檀林多香，或生臭草。或乘愿示现病行，或迷心故犯清规。迹其所失之利益，与其所感之苦报，皆足以启迪后人之善心，惩创末法之逸志，永为法门背道违法之龟鉴，固未必非逆赞佛化，促人依教奉行也。湖南郭涵斋居士，博览群书，随便钞录可法可戒者，各若干条，名曰《释门法戒录》，志期利人。然以衰老之年，精神不给，未能按朝代前后而列，殊歉妥贴。至于令阅者效法防戒，固无所碍。后附摘录《云栖法汇》中切要训诲若干条。前之可法者乃其懿行，此为嘉言。常以古德之懿行嘉言，口诵心惟，如染香人，身有香气，其人纵顽劣，亦当进而为知行合一之士。况素有希贤希圣，学佛学祖之大志者，其为利益，何可量哉？愿学佛之四众，见贤思齐，见不贤而内自省，则法门幸甚，世界幸甚。</p>
<p class="bodyContent">《净土三要述义》序</p>
<p class="bodyContent">民十六年</p>
<p class="bodyContent">绍兴骆季和居士，宿具灵根，笃信佛法，自行化他，唯以信愿持佛名号，求生西方为事。而复注重于敦笃伦常，恪尽己分，诸恶莫作，众善奉行，戒杀护生，爱惜物命。又以提倡因果报应，及家庭教育，为挽回世道人心唯一无二之妙法，诚可谓知本而急先务者。居士少年时，颇慕古人不为良相，必为良医之志，遂留心医理，以期利人。久之医道大行，颇著时誉。继思心病为本，身病为末，若不治心病，俾一切人亲见本来面<a id="page332"></a>
 目，出离轮回生死者，其利甚微。究非己立立人，自利利他之道。世以佛为大医王，吾将求彼医术，以期自他同得究竟安乐也。由是与诸善知识游，研究佛经，始知佛之医术，世无有二。如出暗室，得见天日，庆快之忱，非可言喻。然佛所说法门，无量无边，求其至直捷，至圆顿，下手易而成功高，俾无力断惑之业力凡夫，现生即得出三界以登九品，舍凡躯而预圣流，唯净土一法为然也。于是潜心研究，得其纲要。值华智法师结社念佛，遂祈代为宣讲，随讲随录，以成一册。曾登《大云报》中，以饷同志，凡见闻者，咸皆欢喜赞叹，谓为合机。余姚佛学会诸居士，劝令刊布，祈余作序。余惟净土一法，理事圆融，性修不二，凡圣等摄，利钝全收。一切法门，河沙妙义，无不从此法界流，无不还归此法界。若大海之普纳百川，犹太虚之遍含万象。实为十方三世一切诸佛，上成佛道，下化众生，成始成终之无上法门。故得九界同遵，十方共赞，千经俱阐，万论均宣也。余作此说，有不信者，请质之华严会上普贤菩萨。庶可同随华藏海会之班，一致进行，咸期同于现生往生西方，了生脱死，渐次进修，以迄圆证无上菩提而后已也，猗欤懿哉！</p>
<p class="bodyContent">《物犹如此》序</p>
<p class="bodyContent">民二十五年</p>
<p class="bodyContent">一切众生，皆有佛性，皆当作佛。佛视一切众生皆是佛，故《梵网经》云：“我是已成佛，汝是未成佛，若能如是信，戒品已具足。”以能信自己是未成之佛，必定要改恶修善，发自利利他之大菩提心，以期断尽烦惑，亲证即心本具之真如佛性。能信一切六道众生是未成之佛，必定要极力劝导，互相维持于同类，决无相争相杀之恶作。必定要戒杀护<a id="page333"></a>
 生，大设方便于异类，决无食彼益我之惨心。人由不知自己，与一切众生，皆是未成之佛，故不惜杀人盈城盈野以相争，与杀彼之身，以期悦我之口腹也。世人杀生，习以为常，大小事体，皆须行杀。祭神祀祖，养亲待客，无肉则不能为礼。以极苦极惨之事加诸物，用表我之诚恳孝敬。在迷情边论，则尚有可取。在实际上论，则大为可怜也。以一切众生，从无始来，轮回六道，互为父母、兄弟、妻子、眷属，互生。互为怨家对头，循环报复，互杀。佛于诸大乘经中，屡为劝诫，而见闻者少。即得见闻，而信受奉行者更少。于是佛以大悲，现诸异类，供人杀食。既杀之后，现诸异相，俾一切人，知是佛现，冀弭杀劫，以安众生。如蛤蜊、蚌壳、牛腰、羊蹄、猪齿、鳖腹，皆有佛栖。惊人耳目，息世杀机，载籍所记，何能备述？未杀之前，均谓是畜，既杀之后，方知是佛。是知杀生，不异杀佛，即非佛现，亦未来佛。杀而食之，罪逾海岳，急宜痛戒，庶可解脱。须知人物虽异，灵蠢互形，蠢人识暗，灵物智明。五伦八德，固不让人，其诚挚处，比人更深。敢以我强，杀食其肉，致令未来，常受人食。历观史籍，自古及今，凡利人利物者，子孙必定贤善发达。凡害人害物者，子孙必定庸劣灭绝。故孔子之赞《周易》曰：“积善之家，必有余庆。积不善之家，必有余殃。”余庆余殃者，正庆正殃之盈余也。正庆正殃，乃积善积不善之本人，受于来生后世，比余庆余殃，当超过百千万亿倍焉。人若知此，断不肯以一时之小快愉，致永受大祸害于无穷也。清嘉道间，江西广丰，徐太史谦，字白舫，隐居著书，以期觉世牖民。志切戒杀，博览群书，凡物类之懿德懿行，辑为一书。分孝友，忠义，贞烈，慈爱，恤孤，眷旧，践信，守廉，翼善，救难，酬德，雪冤，知几，通慧，十四鉴，而名其书为《物犹如此》。盖欲见者闻者，咸皆发起敦伦尽分，闲邪存诚，诸恶莫作，众善奉行。体天地好生之德，不戕异类。推吾儒胞与之怀，普庇群生。念彼物类，尚有如此种种懿行，而吾人以六尺之身，与天地并立为三，称为三才，又复受圣贤之经书教诲。若不以继往开来，<a id="page334"></a>
 赞天地之化育，仁民爱物，慰天地之慈心。则不但有负于天地圣贤教育之深恩，且大有愧于飞走潜泳之异类也。兴言及此，宜如何孝亲，敬兄，忠主，尽义，以敦五伦而行八德也。宜如何博爱普济，以实行一视同仁之大道也。宜如何克己修持，以期无忝所生，不为天地鬼神所怜悯，不为天地鬼神所鄙弃，不为一切物类所轻藐也。徐公人品极淳，学问极博。惜宿世善根种得不清，现生亦未亲近明眼善知识，致于佛法外道，邪正真伪，不能分别。故所著《海南一勺》中，以外道伪造之《心经》中卷下卷，下卷有二种，此三种伪造之经，与真正佛说之《心经》，并收同列，一体同尊，无所轩轾。此种处，有令不知佛法之人，以邪为正，以伪为真。令诸外道，以正为邪，以真为伪之弊。此书前十三鉴，唯论伦常，故无不当。第十四《通慧鉴》中之批，难免有邪正不分之失，阅者幸详察焉。福建永春李俊承，法名慧觉，多年经商南洋星洲。以次子宜宗之病，汇洋一千六百圆，祈光印送挽回劫运，纠正世道人心，戒杀护生等经书。光以世道人心，愈趋愈下者，由于宋儒破斥因果轮回，谓为佛以此骗愚夫妇奉彼教耳，实无其事。由是善无以劝，恶无以惩，以驯至于废经废伦，争城争地，互相残杀，莫之能止。欲挽杀劫，宜从戒杀生起。戒杀之书甚多，其感人心而息杀机者，此书可推第一。以物类尚能有此各种懿行，有人心者，何敢恣意杀食乎？序中又为发明吾与物类，皆是未成之佛。佛欲弭世杀劫，不惜现身异类，亦受人杀，既杀而知为佛现。知好歹者，当不敢仍旧恣意杀食，以自贻伊戚也。此书虽不言戒杀，实为戒杀之冠。以其振聋发瞆，令人观感兴起。各自思曰：“物犹如此，人何让彼？极力敦行，期无愧耻。”自兹勉尽天职，生不为行肉走尸。力修净行，死则直往极乐世界。将见礼让兴而兵戈息，天下太平。正智开而邪执消，佛化广布。因令重排，尽彼之款以印送之，俾见闻者，悉得作人作佛之轨范焉。<a id="page335"></a>
</p>
<p class="bodyContent">《歧路指归》序</p>
<p class="bodyContent">民二十五年</p>
<p class="bodyContent">三界无非旅邸，六道均是穷人。虽所受之苦乐，暂有不同，而乐尽苦临，终非究竟安身立命之地。于是我释迦世尊，特垂哀愍，示生世间，示成正觉，随众生机，说种种法，普令众生，就路还家，领取家珍，永享安乐。然此诸法，各利一类之机，又且不易修习，即修亦难即生了脱。以全仗自己戒定慧力，断尽烦惑，方出生死，末法众生，颇难冀望。如来以大慈悲，又设一特别法门，所谓信愿念佛，求生西方。俾彼已断惑者，仗佛慈力，速证菩提。未断惑者，仗佛慈力，即出生死。三根普被，利钝全收。上圣与下凡同归，初心与久修并进。此之法门，不但具缚凡夫，所当专修。即将成佛之等觉菩萨，亦须以十大愿王，导归极乐，始可圆满佛果。法门之大，如空普含，法门之益，如春普育，尽劫赞扬，亦难穷尽。光业障深厚，智慧浅薄，数十年来，专修此法。近有山东莒城战德克，李德明者，谬闻人言，函祈归依。因示以博地凡夫，欲于现生了生脱死，若不念佛求生西方，绝无一法能满愿者。又为寄《文钞》等，以为修持之据。德克因取其义，述《歧路指归》，借为问答，以释疑虑而明宗旨。又祈德明为之参订，志期利人，不惜心力。已经排印流通，寄书求为印证。光阅之，不胜欣慰。以间有词意欠圆，恐阅者或难领会，稍为修正，令其一目了然，绝无疑议。另行排板，期广流通。庶可于佛一代教典中，唯依契理契机，信愿念佛求生西方一法而修。其他高深玄妙，广大精微，契理而不契机之各法，皆作往生以后，自行化他之根据。至于一切外道，私相授受，秘密不传之种种邪知谬见，自命为真得佛祖心传之胡说巴道，又何足挂齿也哉？修订已竟，将付手民，适成复初之发露忏悔文至，<a id="page336"></a>
 此又一最普通之大歧路指归也。因附于后，以广流通，普作世人殷鉴焉。</p>
<p class="bodyContent">《祭祖用素》序</p>
<p class="bodyContent">民二十五年</p>
<p class="bodyContent">食肉一事，大是怪事，但以习行既久，不知其非，反以为礼。故祭天地，祭祖宗，奉父母，待宾客，皆以肉为表示诚孝恭敬之物。世间圣人，不说三世因果，六道轮回之事理，亦随顺俗情而行，又复谆谆于仁民爱物之道。推圣人爱物之仁，可知以肉表诚孝恭敬之非义也。夫表我诚孝恭敬，当以极慈祥清净之物方可。何可以猪、羊、鸡、鸭、鱼、虾等极秽污之物，又复活活杀死？此等诸物死时，其惨痛怨恨，难以言宣。有仁心者，何忍以杀彼诸物，表我诚敬乎？试思此之诚敬，为顺理之诚敬乎，抑悖德之诚敬乎？仁人祭祖，尚求仁者之粟，今求屠刽之肉，是焉得为诚敬乎？由是言之，杀生以祭天地，是逆天地好生之德，天神地祇，岂以此诸秽物为香洁，而歆飨之乎？盖祭者，欲藉此以食其祭品耳。至于祭祖宗，奉父母，待宾客，当思有益于祖宗、父母、宾客，方为合理。今以极惨酷之杀业，为我致诚敬之表示，令祖宗、父母、宾客同膺杀祸，此之诚敬，是祸害，非诚敬也。而况一切众生，皆是过去父母，未来诸佛，不加救济，反为表我之诚而加杀害乎？《梵网经》云：“若佛子，以慈心故，行放生业。一切男子是我父，一切女人是我母，我生生无不从之受生。故六道众生，皆是我父母。而杀而食者，即杀我父母。”《楞严经》云，“以人食羊，羊死为人，人死为羊，死死生生，互来相啖，恶业俱生，穷未来际。汝负我命，我还汝债，以是因缘，经百千劫，常在生死。”《入楞伽经·断食肉品》云：“一切众生，从无始来，在生死中，轮回不息，靡不曾<a id="page337"></a>
 作父母、兄弟、男女、眷属，乃至朋友、亲爱、侍使，易生而受鸟兽等身，云何于中杀之而食？”世人只知现世，不知过去未来，故杀彼之身，充我之腹，以为理所应当。若知其生生世世，互相酬偿，及我与此诸物类，互为父母、兄弟、眷属、互生；互为怨家对头，互杀。勿道不敢自食，即祭天地、祖宗，奉父母，待宾客，亦不敢用肉。以肉乃精血所成之物，谓天地神祇飨此，何异诬人食污？祭祖、奉亲、待客，何异杀过去祖宗、父母、宾客，奉现在祖宗，父母，宾客，又令祖宗、父母、宾客，永劫常受杀报乎？且勿谓人畜轮回，渺茫难稽，史鉴所载，多难胜数。即就近见闻，亦复不少。固当深信，勿造杀业，以既造杀业，必受杀报。《经》云：“菩萨畏因，众生畏果。”畏因，则不造杀因，自无杀报。畏果，则徒劳畏惧，了无所益。余姚周善昌，自归依后，不食荤腥。以明年值办二十九世祖柳庵公祭，向之祭品，均有定例，不许改革。彼预与其族叔祖楚瑺公，议其办法。瑺公，乃明理通人，极为赞成。遂于冬至日，聚合族通过，从明年起，以后祭祖，概用素品，不用荤腥，大家通皆允许，永为定例。祈余为序，使后世子孙，及见闻之人，各行真孝，因略说其所以云。</p>
<p class="bodyContent">《大方广佛华严经》楷书序</p>
<p class="bodyContent">民二十四年</p>
<p class="bodyContent">实际理地，不立一尘，凡圣生佛，均难称谓。修持门中，须备众德，一法若缺，莫证法身。我释迦牟尼世尊，尘点劫前，早成正觉，为度众生，示生世间。隐其圣德，示同未悟，为物作则，出家修道。迨其一睹明星，豁然大悟。叹曰：“奇哉！一切众生，皆具如来智慧，但以妄想执著，而不证得。若离妄想，则一切智，无师智，自然智，则得现前。”于是华藏<a id="page338"></a>
 世界，海会云集，悉为十住，十行、十回向、十地、等觉，四十一位法身大士。于菩提场，及余六处，说一真法界，寂照圆融，生佛不二，空有莫名之理性。及由十信、十住、十行、十回向、十地、等觉，以至妙觉佛果，修因证果各阶级。是知理由事显，事由理成，理事圆融，方合佛道。世有狂人，专重理性，不务事修，上违佛教，下负自心，自误误人，诚可怜悯。此经凡八十一卷，三十九品。清凉国师分为信、解、行、证四分。又以信分六品经，名为所信因果周。解分三十一品经，分为二周，以前二十九品为差别因果周，以后二品为平等因果周。三，行分一品经，为成行因果周。四，证分一品经，为证入因果周。周者，事理周备，无所欠缺之谓也。全经大纲，揭示殆尽，依此修持，直达堂奥。前之八会，绝无凡夫二乘，虽有天龙八部，皆是大权示现，实非业系凡夫。后之一会，虽有声闻舍利弗等，已证圣果。纵然在会，不见如来胜妙法身，不闻一乘圆顿妙理，但见如来应化之身，及闻生灭四谛之法而已。所谓一身示相，胜劣殊观。一音说法，偏圆异闻。及文殊往福城大塔庙前，善财亲近文殊，已证十信满心。承文殊教，南参五十三位诸善知识。首参德云，即证初住，以后随闻随证。末后至普贤所，普贤以威神加被，俾善财所证，与普贤等，与诸佛等，是为等觉菩萨。普贤为彼称赞如来胜妙功德，劝进善财，及华藏海众，同以十大愿王功德，回向往生极乐世界，以期圆满佛果。此经备明一生成佛之因果，而以求生西方为结归。可知念佛求生西方一法，为十方三世一切诸佛，上成佛道，下化众生，成始成终之总持法门。世有行人，藐视因果，及与净土者，皆由不知因果净土，为成佛之根本，而只以愚夫愚妇当之，以致自失善利也。</p>
<p class="bodyContent">曹崧乔居士，笃信佛乘，秉己立立人，自利利他之心，行周急济贫，振灾救苦之事。十余年兢兢业业，力办善举，所费不赀。最初所拟十事，尚有二事，未能举行。以募款维艰，故发心书《华严》全部，以期大慈善家，请而受持读诵，不惜巨资，以成就二善举，则书者受者，均为财法两<a id="page339"></a>
 施。彼贫苦得受帡幪，并生感激，称念佛号，或于现生，或于将来，往生西方，皆由书经诵经而为发起。其为功德，曷能名焉？《行愿品》云：菩萨若能随顺众生，则为随顺供养诸佛。若于众生尊重承事，则为尊重承事如来。若令众生生欢喜者，则令一切如来欢喜。何以故？诸佛如来，以大悲心而为体故。因于众生，而起大悲，因于大悲，生菩提心，因菩提心，成等正觉。是知乾父坤母，民胞物与，一视同仁，分所应尔。光愧无财力，又无道德，感彼为贫民之诚，略摅此经大意，以期见者闻者，于济贫，念佛二事，各为兴起。庶不致以本具可以作佛之佛性，长沦于三途六道之中，枉罹苦荼，而不得受用也。</p>
<p class="bodyContent">《法华经》写本序</p>
<p class="bodyContent">民二十二年</p>
<p class="bodyContent">《法华》一经，义理宏深，功德广大。开权显实，授声闻成佛之记，而散心念佛，及举手低头之善，亦作未来成佛之因。开迹显本，示如来寿量无边，而本地眷属，及大士利生妙用，亦得迹本彻底全彰。普令一切众生，同知永劫轮回之幻苦，本具佛性之真心。从兹上慕诸圣，下重己灵，信愿念佛，求生西方，以期永离五浊，速证无生，如《药王本事品》所明。畅如来出世之本怀，作九界众生之善导，其为利益，非佛莫知。以故凡读诵受持书写流通者，其功德亦非世间凡夫二乘所能测度也。余常谓欲得佛法实益，须向恭敬中求。有一分恭敬，即消一分罪业，增一分福慧。有十分恭敬，即消十分罪业，增十分福慧。凡读诵受持书写之人，必须净身口意，竭诚尽敬，如忠臣奉明主之圣旨，孝子读慈亲之遗嘱，敬恭寅畏，不敢怠忽，则无边利益，自可亲得矣。若或漫无敬<a id="page340"></a>
 意，任性亵渎，亦如近世儒者之读儒书，绝无对越圣贤，不敢自安之想念，虽亦可以种未来得度之善根，其亵慢之罪，殊非浅鲜，固不可不为注意也。因契诚居士曹崧乔，敬写此经，欲后之读诵受持者，咸得真实利益，祈余略序其意，故书此以赠之。若不以吾言为谬，其所得之益，非语言文字所能形容也。</p>
<p class="bodyContent">《上海护国息灾法会法语》序</p>
<p class="bodyContent">民二十五年</p>
<p class="bodyContent">印光，乃西秦百无一能之粥饭庸僧，宿业深重，致遭天谴。生甫六月，遂即病目，经一百八十日，目未一开，除食息外，昼夜常哭。承宿善力，好而犹能见天，亦大幸矣。及成童读书，又陷入程、朱、韩、欧辟佛之漩涡中，从兹日以辟佛为志事。而业相又现，疾病缠绵，深思力究，方知其非。于二十一岁，出家为僧，以见僧有不如法者，发愿不住持寺庙，不收徒，不化缘，不与人结社会，五十余年，不改初志。近在吴门作活埋观。九月初，中国佛教会理事长圆瑛法师，菩提学会领袖屈文六居士等，以光年老，或有心得，而不知其只能吃粥吃饭。请于启建护国息灾法会时，来沪演说，固辞不获，只好将错就错。至期，每日邓慧载，及无锡二三居士，各于收音机，听而录之，持来求为鉴定，即欲排印。所录互有出入，而邓之字大，遂依之略为笔削。此稿，大通家固不要看。傥愚钝如光，又欲即生了生死大事，及欲治心治身，治家治国，无从下手者，阅之或可不无小补云。<a id="page341"></a>
</p>
<p class="bodyContent">无锡佛教净业社年刊序</p>
<p class="bodyContent">民二十五年</p>
<p class="bodyContent">如来圣教，法门无量，随依一法，以菩提心修持，皆可以了生死，成佛道。然于修而未证之前，大有难易疾迟之别。求其至圆至顿，最简最易，契理契机，即修即性，三根普被，利钝全收，为律、教、禅、密诸宗之归宿，作人、天、凡、圣证真之捷径者，无如信愿念佛求生西方一法也。良以一切法门，皆仗自力。念佛法门，兼仗佛力。仗自力，非烦惑断尽，不能超出三界。仗佛力，若信愿真切，即可高登九莲。当今之人，欲于现生了生死大事者，舍此一法，则绝无希望矣。须知净土法门，法法圆通。如皓月丽天，川川俱现。水银堕地，颗颗皆圆。不独于格物致知，穷理尽性，觉世牖民，治国安邦者，有大裨益。即士农工商，欲发展其事业，老幼男女，欲消灭其疾苦者，无不随感而应，遂心满愿。今则人心陷溺，世乱已极。废经废伦，废孝免耻。争地争城，互相残杀。种种邪说暴行，极力提倡。若不挽救，则人道或几乎熄。于是各处有心之士，群起而提倡佛法。明三世之因果，显六道之轮回。示娑婆之浊恶，表极乐之严净。以期斯世之人，克己复礼，生入圣贤之域。了生脱死，没归极乐之邦。</p>
<p class="bodyContent">无锡杨筱荔，秦效鲁，袁丽庭，曹培灵等诸居士，立一净业社于崇安寺，每月朔望，集众念佛。兼为演说居尘学道，在野报国，敦伦尽分，闲邪存诚，诸恶莫作，众善奉行之道。真为生死，发菩提心，信愿念佛，求生净土之法。俾一切人，知人皆可以为尧舜，人皆可以作佛之所以然。则于一切时，一切处，皆为希圣学佛之事。此实不居位而护国救民，不现形而移风易俗之大方便法门。今已一年告圆，所有施设善举之成绩，与所出纳之经费，一一列册布告。祈余为序，遂略标其大意云。<a id="page342"></a>
</p>
<p class="bodyContent">《敦伦莲社缘起》序</p>
<p class="bodyContent">民二十年</p>
<p class="bodyContent">佛法者，心法也。此之心法，乃生、佛、凡、圣各所同具。生则全体迷背，虽有若无。佛则彻悟彻证，亲得受用。又复兴大慈悲，以己所悟所证者，指示一切众生，以期悉皆彻悟彻证而后已。但以众生迷背已久，虽闻种种对治法门，由惑业深厚，福慧浅薄故，颇难即生得其成效。既即生难得成效，则再一受生，多半迷失，以致久经长劫，轮回生死，莫由出离也。如来愍之，特开一信愿念佛求生西方法门，俾彼一切若凡若圣，上中下根，同仗弥陀大悲愿力，同于现生，出此娑婆，生彼极乐。令已断惑者，速证无生。未断惑者，亦登不退。此之一法，即浅即深，即权即实。上上根不能逾其阃，故已证等觉者，尚须十愿导归。下下根亦可臻其域，故将堕阿鼻者，犹能九品立预。下手易而成功高，用力少而得效速。畅如来出世之本怀，作众生出苦之达道。由是文殊、普贤、马鸣、龙树等诸菩萨，远公、智者、清凉、永明等诸祖师，悉皆出广长舌以赞扬，发金刚心而流布。以其为十方三世一切诸佛，上成佛道，下化众生，成始成终之总持法门故也。末世众生，根机陋劣，舍此法门，其何能淑？秦川乃昔善导、法照、飞锡、慧日等大师，宏扬净土之地。一切四众，在昔当亦深种善根。但以宏扬此法，自唐以后，颇乏其人，故致宿根不能发生滋长，为可叹也。近来世道人心，陷溺已极，天灾人祸，频频降作，国运危岌，民不聊生。有心世道之人，咸皆提倡佛学。以现今若不极力提倡因果报应，生死轮回等事理，则善无以劝，恶无以惩，欲不人各相食，其可得乎？若不提倡戒杀护生，持斋茹素，则弥天杀劫，将何以息。若不提倡敦伦尽分，闲邪存诚，诸恶莫作，众善奉行，则废经废伦，废孝免<a id="page343"></a>
 耻，争地争城，互相残杀等邪说暴行，将以举世人民，同遭死亡之苦。若不提倡信愿念佛，求生西方，则六道轮回，其谁能出？此近来明理君子，提倡佛学之所以也。佛法普摄世间纲常伦理，又复明其能否尽谊尽分之善恶果报，实为治国平天下之要道。彼忌者不究其义，妄加辟驳，谓因果报应，生死轮回，皆属佛骗人之妄语。于是大家均以因果轮回为渺茫，而欧风一吹，悉争趣之。使深信因果轮回，彼邪说纵酷，何由惑乱乎哉？此各处提倡佛学之所以也。德晋居士宁志武，闻风兴起，特于本乡立一念佛区处，名之曰敦伦莲社。以佛法遇父言慈，遇子言孝，兄友，弟恭，夫和，妇顺，主仁，仆忠，各令尽分，先为世间贤人善人。又复生信发愿，恳切念佛，仗佛慈力，往生西方，了生脱死，超凡入圣。庶可断尽烦惑，复本心性，圆满菩提，成无上道。而复以己所悟所证者，导引一切含识也。愿吾乡同人，咸皆兴起，则幸甚幸甚。</p>
<p class="bodyContent">赵运昌请影印《宋版藏经》序</p>
<p class="bodyContent">民二十二年</p>
<p class="bodyContent">南通包场镇，运昌赵君，世德相承，耕读传家。但修天爵，不慕世荣。深信因果，笃修净业。欲令世世子孙，永守勿替，特请宋版《大藏经》一部，供于家中佛堂。以期子子孙孙，并诸族人，同得受持读诵，不至虚生浪死。祈光作序，以示后世。兹因影印宋藏会，命光作序，遂为抄其原文，并略叙赵君深爱子孙族人之意。愿见闻者，当即随分随力而实行之，勿只作已到宝山，仍复空手而归之痴人。则不但不孤佛化，不负己灵，亦可大慰赵君请经之一番至意也已。<a id="page344"></a>
</p>
<p class="bodyContent">《劝修念佛法门》序</p>
<p class="bodyContent">民二十七年</p>
<p class="bodyContent">净土法门，普被三根，实如来上成佛道，下化众生，成始成终之妙道。弥陀誓愿，九界齐资，乃众生速出苦海，顿预莲池，心作心是之良谟。此之一法，为一代时教中仗佛力之特别法门，不可与一切大、小、权、实，仗自力之诸法门同论者。世多不察，稍聪明者，多矜己之智力，不肯修持。且藐视修持之人，鄙之为愚夫愚妇，若将浼焉。是让此即生了生脱死，超凡入圣之大利益于愚夫愚妇，而自己不愿得之，可不哀哉？不知净土法门，其大无外，为一切法门之发源归宿法门。是故一切法门，无不从此法界流，无不还归此法界也。果已三惑净尽，四德圆证，不修亦可。若尚未至此地位，且请随华藏海众，十住、十行、十回向、十地、等觉菩萨之班，一致进行，以十大愿王之不思议功德，回向往生西方极乐世界，以期速圆佛果。能如是者，可谓大智慧，大丈夫，世出世间之能事毕矣。尚须随类现身，弘扬此法，作证佛果后之观音，普贤，以期众生咸成佛道而后已。光宿业深重，虽则五十余年虚预僧伦，一切诸法，皆无所知。虽常念佛，以业重故，其心与佛，未尝相应。然信佛无虚愿，当不弃我，故其志愿，任谁莫转。近圆瑛法师，讲演群经之暇，著《劝修念佛法门》之论，将欲流通，函命作序。光老矣，目力，精神均不给，久已谢绝笔墨差事。今幸念佛一法，得人提倡，遂撮举大意，以塞其责云。</p>
<p class="bodyContent">《蛰园札记》序</p>
<p class="bodyContent">世乱已极，无可救药，有志之士，何忍坐视，虽居畎亩，于家庭朋友<a id="page345"></a>
 间所谈叙者，未始非挽救世道人心之嘉言懿论也。楚蕲陈敦复，法名慧复，以彼平日酬酢于家庭亲友之言论，择要辑为一册。友人劝其付梓，因以其稿寄光，祈为鉴定。光阅之，其立言本儒经，其义意不悖佛法，果能依之以自修，则希贤希圣之事业，何难见于人人焉。然人心已死，不易挽回。孔子不云乎：“法语之言，能无从乎？改之为贵。巽与之言，能无悦乎？绎之为贵。悦而不绎，从而不改，吾末如之何也已矣。”当今之世，法语巽言，均难得益。以无三畏之念，徒逞一己之能，法语则按剑而起，巽言则如风过树，任凭智德如周孔，亦只可曰吾末如之何也已矣。然于无可设法中，不妨特为设法。以世道之乱，人心之死，在于不讲因果，不讲家庭教育。果能注重此二事，则人人知因果，家家有教育，一切法语巽言，均成家常茶饭，无一人肯一日离者。光常曰：“因果者，圣人治天下，佛度众生之大权也。教子为治国平天下之根本，而教女尤为重要也。”以有贤女，方有贤妇贤母。贤母所生之儿女，皆为贤人，此三太之所以兴周，而后世称女人为太太之来源也。故又曰：“治国平天下之权，女人家操得一大半，盖以母教为本也。”愿诸阅者，咸注意焉。</p>
<p class="bodyContent">记</p>
<p class="bodyContent">普陀山三圣禅院八功德泉表异碑记</p>
<p class="bodyContent">观世音菩萨，于十方世界，随类现身，寻声救苦，而复以普陀为应化之地者，欲令一切四众，投诚有处也。菩萨之慈悲灵感，固已人各悉知，即一石一水，无不显示菩萨不思议迹。普陀石之奇者固多，唯磐陀石为第一。明理之人见此石，则菩萨之不思议神通威德，悉可不待详说，而即皆悟解矣。近海之地，水皆咸苦，不可饮用。普陀一山，水皆甘美，纵海边之地，绝无咸水，而八功德泉，实为第一。按山志，明万历间，僧大方，结茅于此。三十年，内监张随，党礼，奉敕督造藏殿。闲游于此，饮<a id="page346"></a>
 水而甘，并闻旱涝不加增减，祈雨必取此水，遂捐资建三圣堂，而名其泉为八功德，盖以极乐世界七宝池中之水拟之也。八功德泉，由三圣堂而得名。三圣堂，由八功德水而发起。所谓时节因缘，固有不期然而然者。按佛经八功德水，一澄清，异此方混浊。二清泠，异寒热。三甘美，异咸淡劣味。四轻软，异沉重。五润泽，异缩腐褪色。六安和，异急暴。七除饥渴，异生冷。八长养诸根，异损坏诸根，及沴戾增病没溺等。浊世众生，业力深重，致此水无此功德力用，究与普通各水，功德多多，故特表彰，以显菩萨不思议迹。以期在山住者，并来山巡礼者，于一石一水，均可由是深悟圆通常理。庶可以菩萨之心为心，以菩萨之事为事矣。</p>
<p class="bodyContent">灵岩山笃修净土道场启建大殿记</p>
<p class="bodyContent">民二十四年</p>
<p class="bodyContent">《华严》妙典，理事圆融。理由事显，事由理成。理事各臻其极，圆证毗卢法身。以故如来初成正觉，与十住、十行、十回向、十地、等觉，四十一位法身大士，说如来自证法门诸因果法。因果，即事。如来自证之法，即一真法界，寂照圆融，不生不灭，非有非空之真如佛性也。此之佛性，在凡不减，在圣不增。佛以究竟证故，常享常、乐、我、净之法乐。众生以彻底迷故，恒受生死轮回之妄苦。譬如大圆宝镜，经劫蒙尘，虽有照天照地之光，莫由发现而得受用。故借诸菩萨互相酬倡，为说十信、十住、十行、十回向、十地、等觉各法门。又复以十大愿王，导归极乐，以期圆满佛果。此如来以自证之因果，普示一切众生，令其各各亲证之一大轨范也。《华严》独被大机，二乘、凡夫，莫由禀受。故于方等会上，特说净土三经，俾彼若凡若圣，同事修持，以期现生出此五浊，登彼九<a id="page347"></a>
 莲也。佛在摩竭提国，灵鹫山中，说阿弥陀佛最初因地，弃国出家，发四十八愿。又复久经长劫，依愿修行。迨至福慧圆满，得成佛道。所感之世界庄严，妙莫能名。十方诸佛咸赞叹。十方菩萨，与回小向大之二乘，具足惑业之凡夫，咸得往生，等蒙摄受。是为《无量寿经》。于摩竭提国王宫中，说净业三福，十六妙观。俾一切众生，悉知是心作佛，是心是佛，诸佛正遍知海，从心想生。则是心作众生，是心是众生，众生烦恼业海，从心想生之义，已著于言外。果能深明此义，谁肯枉受轮回？末明九品生因，以期各修上品。是为《观无量寿佛经》。于舍卫国给孤独园，说净土依正妙果令生信。劝闻者应求往生以发愿。令行者执持名号以立行。信、愿、行三，为净土法门之纲宗。具此三法，或毕生执持，已得一心。或临终方闻，止称十念。均得蒙佛接引，往生西方。是为《阿弥陀经》。此三，乃专说净土之经。而《阿弥陀经》，言简义丰，摄机尤普。以故禅、教、律诸宗，皆奉为日课焉。诸大乘经，带说净土者，多难胜数。而《楞严经·大势至念佛圆通章》，实为念佛最妙开示。果能如子忆母，都摄六根，净念相继而念，岂有不现前当来，必定见佛，近证圆通，远成佛道乎哉？净土法门，乃如来一代时教中之特别法门。虽具足惑业之博地凡夫，但能信愿念佛，即可仗佛慈力，往生西方。纵已证等觉之高位菩萨，犹须回向往生，方可圆满佛果。是知净土法门，其大无外，三根普被，利钝全收。九界众生，舍此则上无以圆成佛道；十方诸佛，离此则下无以普度群萌。一切法门，无不从此法界流；一切行门，无不还归此法界。以其为十方三世一切诸佛，上成佛道，下化众生，成始成终之总持法门。故得九界同归，十方共赞。千经俱阐，万论均宣也。然此法门，两土世尊之所建立。释迦在娑婆，详示净土，遣其归去。弥陀在极乐，待彼临终，接其归来。盖欲众生，即于现生出生死苦，证真常乐。其哀怜保护之心，穷劫难宣。有谓既为释迦弟子，当念释迦牟尼佛，求生此土之华藏世界。不知释迦之教念阿弥陀佛者，为令博地凡夫，仗佛慈力，往生<a id="page348"></a>
 西方，以超凡入圣也。此土之华藏世界，唯破无明证法身之大士能见。凡夫则只见秽土，不见实报庄严，何可滥拟。况西方亦在华藏世界之内。而华严会上，尽华藏世界海诸菩萨，皆以十大愿王，回向往生西方，以期圆满佛果。汝何人斯，敢与彼抗。溯自大教东来，远公首开莲社，一倡百和，无不率从。畅佛之本怀，唯此法为最。自兹厥后，代有高人，续焰传灯，光腾中外，迄至于今，宗风不坠。而天台宗之智者大师，贤首宗之清凉国师，慈恩宗之窥基法师，禅宗之百丈禅师，律宗之大智律师，莫不释经著论，普劝修持。其事迹具载于《净土圣贤录》。是知禅、教、律诸知识，悉随华藏海会之班，一致进行，求生极乐。况末法根机浅薄者乎？灵岩创建净土道场，其因缘具载前建念佛堂碑。今修大殿，特将净土法门所以然表彰之，俾后之来哲，有所依归。其建筑所费，并捐款芳名，另碑记载，此不备述。</p>
<p class="bodyContent">灵岩寺永作十方专修净土道场及此次建筑功德碑记</p>
<p class="bodyContent">民二十一年</p>
<p class="bodyContent">得最胜之地，方可宏最胜之道。建非常之事，必须待非常之人。虽否极泰来，属于天运。而革故鼎新，实赖人为。灵岩山，乃天造地设之圣道场地。吴王夫差，于此作馆娃之宫，唯以淫乐为事，其污辱此山也，甚矣。故致筑宫未久，随即亡国殒命，实为相当之因果。使其立德施仁，以追乃祖太王、泰伯、仲雍之流风善政，当与文王之灵台相埒。生膺景福，没遗令名，又何至跪请活命而不得，竟以幂面自刎，而辱及祖先乎哉？是知无胜德而有胜地，反为祸本。愿后之君子，咸以夫差为鉴，其为利益，何能名焉？晋司空陆玩居此山，因闻佛法，舍宅为寺，此灵岩道<a id="page349"></a>
 场之肇始也。至梁又增拓之，至唐又重兴之，其间屡由智积菩萨画像现形，启人信仰，致灵岩道场，为吴地冠。而昔之淫乐宫阙，今成圣道场地，足见诸法随缘，人杰则地灵也。晋唐间，住持无所考。自宋迄清，其住持均教海老龙，禅窟巨狮，德为人天师表，道续佛祖慧命。清初，弘储师住此，大启法筵，殿堂寮舍，焕然一新。圣祖、高宗南巡，驻跸于此，法门之盛，耀古腾今。咸丰十年，遭兵燹，焚毁殆尽。同治中，僧念诚，蒙彭宫保玉麟公护持，以期逐渐兴复。光绪十八年，僧遍玉铸大钟，尚未造楼。宣统三年，僧道明，因失衣，妄打可疑人，犯众怒，逃去。寺既无主，所有什物，一无存者，田地亦复遗失不少。木渎乡绅严公良灿，启请真达和尚住持。真师即令其徒明煦代理，先建钟楼。至民十五年，鄂乱，戒尘法师，与学者南来，真师即以灵岩相委，永为十方专修净业道场。概不讲经，传戒、传法、收徒、应酬经忏。常年念佛，其章程与普通佛七同。田租只收八九百圆。限住二十人，用度不足，真师津贴，亦不募缘。十七年，戒师特往普陀，求真师添建房屋，以五六千圆为准，真师许之。彼回山，即起单往云南去，盖避建筑之烦也。因以院事，托慈舟法师。慈师色力单薄，不耐其苦，遂屡往汉口讲经。去夏，又应鼓山之聘，不辞而去。近二三年，檀越多知灵岩道风，有欲荐先亡，祝亲寿者，求为打七。人已住四十余，堂不能容，兼矮小，夏天甚热。今盖五间高楼，下为念佛堂，宽广敞亮。此外又添三十余间，约用五万余圆。真师出二万二千余圆，余系常住用度所余，及檀越喜助。现已圆工，妙真当家师，以两次建筑，真师出近三万，此次亦为发起，此功德与改十方，均当立碑。请余为叙其事，以纪功德而示后来，固不得以不文辞也。其最初所立规约五条：一，住持不论是何宗派，但以深信净土，戒行精严为准。只传贤，不传法，以杜法眷私属之弊。二，住持论次数，不论代数，以免高德居庸德之后之嫌。三，不传戒，不讲经，以免招摇扰乱正念之嫌。堂中虽日日常讲，但不招外方来听耳。四，专一念佛，除打佛七外，概不<a id="page350"></a>
 应酬一切佛事。五，无论何人，不得在寺收剃徒弟。五条有一违者，立即出院。明紫柏大师，一生兴十余处大丛林，不作方丈，不收徒弟，工成即去，置诸度外。妙峰大师，凡寺、塔、桥梁、道路之工程，他人不能办者，请彼办，经手即成，成即告退。当修造时，或令其徒代理，工成，绝不安己一人。其心之正大光明，数百年后闻之，令人钦佩不已。宜其王臣恭敬，龙天拥护，生有令名，没证圣果也。今人多多谋夺他人道场，谁肯以己所有者让人？真师慨然行之，虽其道远逊于紫柏、妙峰，而心迹光明无私，殆相近之，殊为可钦。愿作住持，及执事，与随众修持者，同秉大公无私专精办道之心，庶不负佛说净土横超法门之恩，与历代老祖宏法，及真师建立，妙师经理之一番厚爱辛勤也。</p>
<p class="bodyContent">中国济生会苏州分会捐放生池园永为灵岩山寺下院功德碑记</p>
<p class="bodyContent">民二十五年</p>
<p class="bodyContent">大觉世尊，为三界大师，四生慈父，视一切众生，犹如一子。以一切众生，皆有佛性，皆当作佛，皆是过去父母，未来诸佛故。于诸大乘经，严戒杀生食肉，以期一切众生，同得长寿安乐之近报，同证解脱涅槃之远果也。智者大师，宗佛慈意，于陈大建间，买临海江沪溪梁六十余所，亘三百余里，为放生池。请敕立碑，禁止渔捕，有偷捕者，动辄得祸。至唐贞观中，犹然如是，此佛祖普度众生之悲心也。乾为大父，坤为大母，民吾同胞，物吾与友也也，此儒者民物一视之素志也。严禁伤胎破卵，必使鸟兽鱼鳖咸若若，顺也。咸若者，皆顺遂其生也，此圣王胜残去杀之德政也。良以天地之大德曰生，民物之大苦曰杀。胜残去杀，须由小而至大。仁民爱物，必自易而至难。倘不推本于涵养仁恕，必至舍小取大，<a id="page351"></a>
 舍易取难，日行残杀，而妄冀仁民爱物，则徒成空谈，决难实行其事矣。何以言之？小儿平民，皆能实行爱物之事，行之既久，满腔仁慈，日后得位行政，便可大庇群黎。即隐居一乡，亦可以身率物，移风易俗。如是，则仁民之道，自爱物培植而来者，方可周遍圆满而无弊。不由爱物来者，于现生犹无所憾，于将来大有可虞。以既种残害物类之因，难免循环报复之果。愿仁民者，当慎思焉。放生一事，原为启发现未人之善心，以期戒杀吃素，普令含识，各得其所，各尽天年。近之则息杀因，远之则灭杀果。小之则全吾心之纯仁，大之则弭世界之杀劫。且勿以为不急之务，而漠然置之也。中国佛教济生会苏州分会，虎啸桥放生池园，系民十三年甲子七月，上海济生会会员陆君维镛，来苏叙谈，始知苏济生分会同人，议设放生池园，极表赞成。谓适有苏人沈君，以地一方，约六亩许，捐上海济生会，今可移捐分会，以为放生池园地址。中有一塘，掘池尤为省力。嗣将地契寄来，至十四年九月，分会会员杨君达洤，介绍汪君吉庭，加入分会，首愿捐资建筑。复经同人等集资一万余圆，继续经营，掘池盖亭，布置一切。虽不华美，而雅致不俗，可称世外桃源。至十五年十二月，功始告竣。十七年五月，袁君孝谷，加购南面地基七分，藉以扩大，并画图呈县备案。此数年中管理经费，悉由吴君颖芝等，先后维持。去夏，灵岩山寺监院妙真师，以苏垣无有下院，以后来苏，颇感不便。注意于虎啸桥放生池园，祈光向曹君崧乔，询问情况，并祈与该会诸同人商量。若肯施送，则放生事业，益可进行。又无须特派人员管理，彼此有益。所谓一点水墨，两处成龙也。曹君去问，同人咸皆赞成，谓灵岩山不上十年，道风遍闻遐迩，居然为吴县第一清修道场。若以放生池园为下院，则后来之发达，安知不与灵岩相埒耶。遂议订五种条件，以期永不废坠。一，中国佛教济生会苏州分会放生池园字样。二，济公祖师殿。三，悟根师牌位。四，池上吉亭一座。五，园墙外地主沈姓坟址。此五种，当永远保存，不得取消。余诸建筑开拓，则随灵岩寺僧料理。其缘<a id="page352"></a>
 起当勒碑存案，以垂永久。于是以从前所有契约图画，存案字据，统皆交出。可谓成就灵岩净土道场，发展放生事业，最大功德。所愿该会同人，与灵岩监院，大家同心戮力，提倡卫生吃素，以成不放之大放。至诚念佛，以期往生而了生死。其弭杀劫而邀天眷，挽世道而正人心者，岂语言文字所能形容也哉？</p>
<p class="bodyContent">天台山国清寺创开放生池碑记</p>
<p class="bodyContent">民二十三年</p>
<p class="bodyContent">“大觉世尊”，至“而漠然置之也。”与前碑文全同，故略。国清寺，为天台首刹，可兴和尚，极力恢复，又请静权法师，为之辅助。欲广佛祖之慈悲，以启世人之善念，因以三门西之蔬圃，开放生池。西山溪水，流注于中，活水源源而来去，养鱼最得其所宜。夏秋则清晨月夜，春冬则午后哺前，大众来此，朗念佛号，绕池三匝，回向净土。俾彼水族，同种出世善根，亦令大众，同效佛祖悲愿。欲发挥放生之义致利益，命光作记，以告来哲。窃谓放生，原为提倡戒杀吃素，人若毕生吃素，便成不放之大放矣。今将宋黄山谷居士，戒食肉诗录之，以期大家于食肉时，再三思之，必有不忍食，与不敢食之心，勃然而兴。诗曰：“我肉众生肉，名殊体不殊。本是一种性，只为别形躯。苦恼从他受，肥甘为我需。莫教阎君断，自揣应何如。”有味哉！斯诗也。忠恕违道不远，施诸己而不愿，亦勿施于人。此仁民爱物，成始成终之大经大法，不须更为详谈三世因果，六道轮回之深义也。愿见闻者，咸深思之。<a id="page353"></a>
</p>
<p class="bodyContent">天台山国清寺创建养老养病助念三堂碑记</p>
<p class="bodyContent">民二十三年</p>
<p class="bodyContent">娑婆为极苦之邦，固属客途旅舍。安养为极乐之域，原是本有家乡。但由众生迷而未悟，遂以龌龊旅舍为家乡，而不知有祖、父所建至极清净安隐之住处也。由兹起贪瞋痴，造杀盗淫，轮回于六道之中，沉溺于三途之内，从劫至劫，莫由得出。大觉世尊，愍而哀之，示生世间，随机说法。俾诸众生，返迷归悟，就路还家。由众生根机不一，致如来所说各殊。然此诸法，皆仗自力，唯最上上根，即生可以了办。若下焉者，或二生三生始了。其久经长劫不能了办者，居其多数。如来普度众生之心，郁而未畅。于是特开一信愿念佛，求生西方一法，俾上圣下凡，同于现生，出此娑婆，登彼安养。圣则速成佛道，凡则渐证菩提。普度孤露无依之众生，大畅如来出世之本怀。上之文殊、普贤、马鸣、龙树，下之五逆、十恶，极重罪人，皆为此法所摄之机。吾人上不能如文殊等，下未至于逆恶等，可不奋发大志，以期横超三界乎？溯自大教东来，虽有禅、教、律、密、净之门庭不同，而无一不以往生净土为归宿者。</p>
<p class="bodyContent">天台山，为智者大师道场，大师以五时八教，判释如来一代时教，又复注重于净土一门。虽未见《华严》末后归宗之文，其立法固暗与之合，足见佛祖原是一个鼻孔。国清寺为大师将入灭定基之寺，至今一千三百数十年，虽屡经沧桑，代有兴替，而赖有高人为之住持，故致至今道风不坠。清乾隆初，宝琳珍公为之重兴，殿堂寮舍，焕然一新。尚有三堂，力未暇及：一曰养老，以诸方名德，本寺耆旧，年老息心，专办己事，不有专堂，何资净业？二曰养病，十方僧侣，孤孑一身，既来依止，即是同胞，一有疾病，不能随众，移此将息，以期速愈。如或世寿将尽，<a id="page354"></a>
 则移之助念堂中。三曰助念，凡病重临终之人，移归此堂，常住即派人轮班助念。住持、班首，当为开导，令其通身放下，一心念佛。面前当供接引佛像，令其心念口念，耳听目睹，除佛之外，一无所念。庶可正念昭彰，随佛往生。此出家修行，丛林宏法，至极紧要之一件大事。为住持、执事者，当视人之老病死，为己之老病死，必使各得其所，决不肯含糊了事。则现在之道德日尊，往生之莲品更胜矣。况古人建立丛林，原为老病而设。亦令济济僧伦，有所依止，莘莘学子，有所参承。人谁无老，人谁无病，人谁无死？若不特开一堂，则老者病者，身心难安。身心不安，则于念佛求生，适成障碍。此特立养老，养病二堂之所以也。然老病犹可将就，临终断难疏缓。若工夫未深，佛念未纯，又加病苦沉重，不有知识开导，净侣助念，便归轮回之中，绝无了脱之望矣。即工夫已深，佛念已纯之人，又得大众助念之力，岂不更为速得见佛闻法，悟无生忍乎？是知助念一事，关系甚大。当此命光迁谢，升沉立判之时，既有开导助念之人，譬如怯夫避寇，拟乘邮船远遁，得诸人之扶持，便可一跃而上，遂得安坐以达彼岸。若无开导助念之人，必受破坏正念之祸，勿道工夫未深者，不能了脱，即佛念已纯者，亦难往生。譬如勇士破围而出，拟乘舟逝，被众人之攀挽，即时坠入深渊。或超凡入圣，或依旧轮回，在此呼吸之间，其得失之权，操之于住持者居多半，操之于执事者居少半。若住持执事，视他人之死，如己之父母师友死，必极力如法助念，成就往生。既得往生，久必圆成佛道。是成就一人往生，即成就一众生作佛也，其为功德，何能名焉？至民十七八年，以住持不得其人，遂致一败涂地。十九年，本山耆老，及诸乡绅，恭请前退居可兴和尚，复为住持，以期恢复。兴公又邀挚友静权法师，为之辅助。于是特开学社，宏阐台宗，兴利除弊，百废备举。今又拟建此三堂，堂各五间，其地附近大厨，以期老病所需饮食茶水方便耳。每堂各安照应之人，各立规约。住持执事，时常巡视，不致照应之人，偷懒疏忽，其用心慎密，令人钦佩。<a id="page355"></a>
 命光作记，因嘉其为法为人之诚，遂忘其固陋，而书其大意。愿国清以后之住持执事，及诸方现、未之住持执事，各各深注意焉。</p>
<p class="bodyContent">吴县香山草庵香光莲社创修西方三圣殿碑记</p>
<p class="bodyContent">民二十三年</p>
<p class="bodyContent">大觉世尊，善治众生身心等病，善使天下太平，人民安乐。心病者何？贪瞋痴是。既有此病，则心不得其正，而逐情违理之念，炽然而起。此念既起，必欲遂己所欲，则杀盗淫之劣心，直下现诸事实矣。所谓由惑造业，由业招苦，经尘点劫，无有了期。如来愍之，随彼众生之病，为之下药。为彼说言，贪瞋痴心，非汝本心。汝之本心，圆明净妙，如净明镜，了无一物。有物当前，无不彻照。物来不拒，物去不留。守我天真，不随物转。迷心逐境，是名愚夫。背尘合觉，便入圣流。人若知此，心病便愈。心病既愈，身病无根，纵有寒热感触，亦无危险。心既得其正，身随之而正。以既无贪瞋痴之情念，何由而有杀盗淫之劣行乎？人各如是，则民胞物与，一视同仁，又何有争地争城，互相残杀之事乎？以故古之聪明睿智之王臣，无不崇奉而护持者，以其能致治于未乱，保邦于未危，不识不知，致太平于无形迹中也。惜后之儒者，心量狭小，取佛经之妙义，助彼空谈，斥佛说之实理，谓为虚构。三世因果，六道轮回之事理，乃使贤者速登圣域，愚者勉为良民之大经大法。彼谓因果报应，实无其事。人死神灭，令谁受罪，及与托生？从兹善无以劝，恶无以惩，以驯致于废经废伦，废孝免耻，不以为耻，反以为荣者，皆此种学说之所酿成也。然世乱已极，人各忧惧，欲为挽救，不得不从事于如来大法。由是各处悉立净业社，居士林，提倡因果，专修净业。吴县香山，草庵住持清禅<a id="page356"></a>
 大师，及地方诸居士，久已兴起香光莲社，今特创建西方三圣殿五楹，于草庵之东。庵住僧人，常年修习。社结缁素，定期举行。备具净典，随人读诵。每于月之十五，大家齐集，念佛一日。随便讲演净土法门之宗旨，俾修持者，彻了于心，不至口说求生西方，心仍忆想此界。致使垂成之功，亏于误会，冀出生死，仍堕轮回也。又复详示因果，备陈罪福。凡入社者，必须敦伦尽分，闲邪存诚，诸恶莫作，众善奉行。守孝、弟、忠、信、礼、义、廉、耻之八德，志格、致、诚、正、修、齐、治、平之八事。必使儒宗由佛法而得以复兴，佛化因儒士而得以广布。补前人阴奉阳违，自误误人之偏见，示后世居尘学道，己立立人之弘规。三人同行，必有我师，十室之邑，必有忠信。人皆可以为尧舜，人皆可以作佛。彼既丈夫我亦尔，不应自轻而退屈。庶可不孤负即心本具之佛性，及即生了脱之大法也。普愿来者，纪念勿忘，则幸甚。</p>
<p class="bodyContent">无锡西方殿缘起碑记</p>
<p class="bodyContent">民二十二年</p>
<p class="bodyContent">净土法门者，如来一代时教之特别法门也。为诸法之本源，举凡圣而悉度。上、中、下三根普被，禅、教、律一道同归。下手易而成功高，用力少而得效速。允为九界众生归真之捷径，大畅本师释迦出世之本怀。溯自法流东震，远公首开莲社。从兹志慕西方高人，各承宗风，化被全国，兼及外域。虽千余年来，不无隆替之迹，而众生心中，常存归向之诚。无锡县，乃泰伯、仲雍潜隐之胜地。西方殿，为佛法、世法并修之道场。当逊清光绪二十九年，有高超则，秦学西，赵净证，滕心净，顾净明五优婆夷者，行宗三太，志期九莲。各出净资五百，拟建念佛精舍于西<a id="page357"></a>
 门外，二十二七图。超则令嗣震叔，助地六分五厘，益以社友协力筹募所得，遂建大殿、三门、客堂、净室，共十余间，历三年始获落成。凡佛像经典，庄严法器，悉略圆备。并详订规约，藉以传持。若皈依三宝，笃修净业之坤伦，均可随喜修持，此无锡女莲社之嚆矢也。初，超则心厌生死，冀速了脱，蒙其叔凝风、道南两先生，指示净土法门，遂发心结社，同修净业。始则立会于石狮庵内，继乃兴建此殿而自主其事。至宣统二年，将欲归西，遍邀护法绅耆善信，令学西继任其事。继学西而主持迄今者，为显中。显中宿植慧根，好学精修，尝依超则于此修持。近来领袖净友，卓著令誉。殿中向来朝暮课诵，三时念佛，规矩严肃，修持精进，俾见闻者，咸生正信。由兹返迷归悟，转邪为正，于不知不觉中者，何可胜数？近来莲社林立，佛声载道，未始非此殿而为发起也。又于门前置地二分五厘，预为日后扩充地步。显中以主持日久，老死见逼，意欲退隐，专修净业，因以此殿缘起，托史聿光叙述，祈予为记。爰为略示净土法门之广大高深，此殿诸人之修持精进。故致善信钦仰护持，以成就此即俗修真，自利利他之胜妙道场。俾一切人，咸知此犹如火宅之世界外，原有最极清净安乐之故乡在。同办信愿行之归家资粮，以期亲见大慈悲父母之阿弥陀佛，即得与佛同证无量光寿也。愿各勉旃，愿各勉旃。三门者，空，无相，无作，三解脱门也。乃一门，而具此三解脱之义耳。</p>
<p class="bodyContent">南京三汊河创建法云寺缘起碑记</p>
<p class="bodyContent">民二十二年</p>
<p class="bodyContent">如来为一大事因缘故，出现于世。所谓大事者，欲令一切众生，悉皆开示悟入佛之知见，各得成佛而已。以众生根性，大小不一，致如来<a id="page358"></a>
 法门，权实不同。由兹如来普度众生之心，不能大畅。故特开一信愿念佛，求生西方一法，俾若凡若圣，同于现生，出此苦域，生彼乐邦。上根则顿证法身，中下亦同登不退。令众生同出生死，畅如来出世本怀。其为利益，莫能名焉。故得九界同归，十方共赞，千经俱阐，万论均宣。以其为十方三世一切诸佛，上成佛道，下化众生，成始成终之总持法门故也。法云寺者，效法云栖，所立之念佛放生道场也。其原由民国十年八月，光往扬州刻书，王幼农办振南京，赴约往访。次日访刘圆照，魏梅荪亦来见，谓己颇信佛法，曾阅师《文钞》，近亦念佛。但恨业习浓厚，不能吃素耳。光曰：“此病易治，祈将光《南浔放生池疏》，熟读，保汝即能吃素矣。”彼于十月，即吃长素。痛念杀劫弥漫，皆由杀生食肉所感。因汲汲提倡念佛放生，冀民物各遂其生，同得往生西方也。次年，与幼农，庞性存、妙莲、心净等，商买方峻生三汊河地若干亩，以实行其事。峻生，乃世德之裔，不胜欢喜，特作廉价，而祈其将彼祖先父母牌位，永供念佛堂，以期仗佛慈力，接引往生，用报亲恩也。遂于腊月开工，掘池垫基，次年盖莲舍，及用屋十余间。掘池九面，得以分类而放，免致鱼贼害鱼。其年又发起慈幼院，教养孤儿，俾读书学艺，能自成立，不至流为饿莩与匪类也。因先办慈幼，建寺遂作缓图。由连年时局不靖，稽迟至今。邓璞君，与梅荪，同师冯梦华，而又同归依光。祈冯与光，题四十八愿册，以募建筑法云之款。凡他人募者，亦归此册中，每愿千圆，有四五万圆，即可建造。题至五十余愿，已交二万二千七百七十圆，以未开工，故不催出。十九年，璞君西逝，其册二本，其子翰芬交出初本。次本遗失，其捐款人名，不得而知，兼有去世移徙者，故虽册中有名，亦难尽收。数年来，慈幼院经费不给时，辄用此款之息，故致了无增益。去年，梅荪西逝，幼农以光与彼，皆非世之久客，若不急图，后来或致湮没。遂规定办法，令筑地工，备材料，今春当来督造。适政府命彼为陕西省政府委员，兼陕西民政厅长，督造之任，通归住持心净矣。又以此事，由光<a id="page359"></a>
 发起，令撰碑记，以告来哲。当民十一年，买地之时，议定章程，为专修净业道场。长年念佛，其每日功课，与普通打佛七同。概不讲经、传戒、传法、收徒、应酬经忏。其住持无论台、贤、济、洞，若戒行精严，教理明白，深信净土，志期利人者，皆可请任。若余均优胜，唯于净土，不甚注意，则决不可请。住持论次数，不论代数，以传贤，非师资相承之例。念佛堂中，每日或住持，或班首，说净土，及戒律，开示一次，俾诸师发起增上胜心。有信士慕此间道风，祈打念佛七，以期延椿萱之寿算，超祖宗之灵魂，消己躬之罪愆，培子孙之福祉者，仍照常念佛，加三次回向而已。焰口亦决不放，以杜住应赴僧，伏破坏道场之机也。凡祈打七者，只可来一二人，以行礼敬，即日便回。若广集亲友，及少年女眷，住此待圆满方归者，决不应许。此道场，乃特别法门，故不循成例而行。其章程，即于地买妥时订之。而苏州灵岩，于民十五年，真达和尚，即以己寺改作十方，已按此规先行矣。现以款项有限，加以时局艰难，不易募化，只好缩小范围，以免棘手。大殿，盖五间高楼，上供新印之宋藏，并作阅经之所。下作大殿，念佛亦在此中。两边各盖十余间，以作客堂、库房、厨房、关房。三门，即弥勒、韦驮殿。范围虽小，体裁略备。拟先安真心办道僧十余位，认真修持，以期国运昌隆，灾祸消灭，雨旸时若，天下太平耳。所有打七，或荐亡，或延生，牌位供于佛龛之后，则长年之经声佛号，资益于神识也大矣。此次建筑，功德芳名，另碑刻之。傥有大功德主，所住人数，再为扩充。所愿住此寺者，同发自利利他，同生西方之心，庶可不孤佛化，不负己灵，四恩总报，三有齐资矣。<a id="page360"></a>
</p>
<p class="bodyContent">四川乐山县大佛陵云寺创建藏经楼功德碑记</p>
<p class="bodyContent">民二十四年</p>
<p class="bodyContent">佛法僧三宝，乃无明长夜之灯烛，生死苦海之舟航。不但志期断惑证真，了生脱死者，所当依怙。即明德亲民，治国安邦者，亦必以显示心性妙理，发明因果实事，以为转人心而辅郅治之一大助缘也。故古之建大功，立大业，精忠贯日月，浩气塞天地者，多由学佛得力而来。莫不致力于庄严佛像，流通佛经，护持行僧，冀一切人民，同由住持三宝，悟入一体三宝，以至亲证即心本具之真如佛性也。在昔陵云寺处，水势湍急，行舟每致撞破，为害甚大。唐初，海通禅师，见而愍之，欲为救护。遂于山上，錾一当来下生弥勒尊佛坐像，高三十六丈，所坐莲华，不在数内。由师愿力，感佛慈加，水改其道，靠山之处，涌一沙洲，而居人焉。师意以弥勒为当来世尊，慈无能胜。造此大像，不徒仗佛慈力，救护行舟。深冀见闻之人，纳于八识田中，为现生发心修行，往生西方，将来回入娑婆，辅弼龙华之一大因缘。终师之世，尚未圆功，至德宗贞元间始成。适南康王韦皋，为西川节度使，作碑记。有曰：“身高三百六十尺，头围若干尺，目广二丈，其余相好，一一称是，此吾国第一大佛也。”然佛真法身，充满法界，至于应化所现，则渺无一定。民国九年，常州庄思缄，朝普陀，以所携米佛三尊见示。其像微妙庄严，世无伦匹。系天然生成之立像，其米下之糠蒂尚存。凡见闻者，悉感佛恩。至于佛经所说谛理，固不易于显示，取其要者为论，则四圣、六凡、十法界因果，本于一心。心之本体，凡圣不二，生佛一如。在凡不减，在圣不增。亘古亘今，不迁不变。体虽不变，用常随缘。随净缘，以功德有浅深，则有证声闻果，证缘觉果，证菩萨果，证佛果之不同。虽最小之声闻，而已断<a id="page361"></a>
 惑证真，了生脱死，常享法乐，不受后有矣。随染缘，以惑业有轻重，则有生天道，生人道，生阿修罗道，生畜生道，生饿鬼道，生地狱道之各别。虽最上之天人，仍是具足惑业，生死轮回，常处三界，六道之中，了无出期焉。此十法界，由当人一心所造。其升沉苦乐，天渊悬殊，而其心之体性，常自如如，在凡不染，在圣不净。故《华严经》云：“若人欲了知，三世一切佛，应观法界性，一切唯心造。以故佛视一切众生，皆是未成之佛。随顺彼之机宜，先为说五戒、十善之人天乘，次为说四谛之声闻乘，次为说十二因缘之缘觉乘，次为说六度万行之菩萨乘，次为说福慧两足，寂照双融，三惑净尽，二死永亡，圆满菩提，归无所得之佛乘。又念众生劣弱，非仗弥陀宏誓愿力，决难现生了脱生死。特开一信愿念佛求生西方法门，俾彼具足惑业凡夫，仗佛慈力，带业往生。既往生已，则惑业已无，圣位已证，校彼唯仗自力者，其难易不可同年而语矣。然此法门，正被上根，兼摄中下。以故善财已证等觉，普贤菩萨，令其以十大愿王，回向往生西方极乐世界，以期圆满佛果。并以普劝华藏海众诸菩萨，一致进行。以其为十方三世一切诸佛，上成佛道，下化众生，成始成终之总持法门故也。世有天姿稍聪明者，每鄙视净土法门，不肯修持，不但自误误人，直是谤佛谤法。夫华藏海众，乃已证法身之十住、十行、十回向、十地、等觉，四十一位大士，以十大愿王功德，回向往生西方，以期速证圆满菩提，归无所得之佛果。此其人为何如人？此其事为何如事？我何人斯，敢与彼抗？至于一大藏教之文，分为经、律、论三，故名三藏。藏者，深固幽远，取用不竭之谓。若于一字一句，得一入处，便可通一切法，达一切义。以故禅宗六祖，闻“应无所住而生其心”一句，便嗣祖位。莲宗行人，常持南无阿弥陀佛六字，即可现生生极乐国，预莲池会。此经、律、论三，自天竺来者，唐《开元释教录》，已有五千四十八卷。自后续译亦不少，亦有遗亡。现清藏自“天地玄黄”，至“漆书壁经”漆字，凡四百八十五函，乃四千八百五十卷。此方著述，凡<a id="page362"></a>
 释经、宗经、各疏论，及传记、语录等，自“书壁经”，至“两疏见机”止，凡二百三十九函，乃二千三百九十卷。统计共七千二百四十卷。此为清雍正十三年二月开工，至乾隆三年十二月十五日圆工所刻者。上根利智，于此各经一字一句，神而明之，便可自利利他，己立立人。次则至诚恳切，受持读诵，依教奉行。明因果，识罪福，以身率物，俾一切人相观而善。则于法门，于社会，均有利益。若了无敬意，只求多闻，或妄以臆见，论经深义。则虽是善因，定招恶果。愿诸阅者，各力勉焉。</p>
<p class="bodyContent">陵云住持果静和尚，久欲恭请大藏，俾缁素之有大志者，咸得研阅。然经楼未建，请来无安置处。幸民十八年，荣岩法师，偕王旭东居士，来寺观光。因言请经修楼之事，二公即各慨助五百圆。于是竭力经营，陶瓦庀材，于二十三年正月开工，至今年四月告竣。其楼七间，高五丈六尺，楼之两旁，盖平房各五间，以备阅经之人安宿。已往北平请经，于经未回之先，命光作创建经楼碑记。因将建寺之原由，与大藏之要义，并其函卷，撮略书之，俾后之来哲，咸委悉焉。伏愿国基巩固，治道遐昌，佛日增辉，法轮常转。檀信蒙福，僧众安和，兵革永息，雨旸时若。</p>
<p class="bodyContent">大慈老人塔院重修记</p>
<p class="bodyContent">民十九年</p>
<p class="bodyContent">旷观古今出格英贤，轶群硕彦，在家则立大功，建大业，致君泽民，仪型后世，出家则彻悟自心，深入经藏，导利人天，续佛慧命者，皆其祖妣父母之懿德所感。否则何由生此超群拔萃，翼被一切之贤子孙哉？人徒见玉林国师，道德高迈，悟证渊深。上感九重，下化四众。佛心祖印，大法昭布人寰。生荣死哀，懿范遗留后世。而不知皆由其祖，与其父母，<a id="page363"></a>
 敦伦尽分，利济人物，笃信佛法，自行化他中来。按师俗姓杨，为延陵望族，代有显人。父讳芳，年逾三十，尚无子。族人杨兴，为土豪诬陷，将致之死。其祖命其父往庭昭雪，官遂释杨兴而笞土豪，土豪衔之。未几，邑中摘奸，上直指。土豪夤缘，窜其祖名于籍，直指颇严酷，急逮。其叔与其父争代，其父不许，乃自去。直指深恶代者，辄以非刑毙之。是日连毙数人，次及其父，乃大呼曰：“吾代吾父者也。”直指闻之，大感动，详讯，知其诬而释之。是年四月，即生师，乃明万历四十二年甲寅岁也。生时，其母缪氏，梦观音抱一童授之而生。又其父母，常以自所受用，减刻之以买放物命。其父母之孝友仁慈，为何如也。次年，其父皈依莲池大师，法名广馥。为师亦求皈依，法名大潜。至师十二岁，其父将谢世，于莲池像前，求高僧代为剃发说戒，过半月即逝。十九岁，礼磬山出家。未二年，即得大彻，磬山颇器重之。预谕为其母剃发说戒，取法名为通光。师二十二岁，磬山示寂报恩，师心丧侍龛，兼摄院事。次年，缁素请继席，百废具举，宗风大振。师二十九岁，遵磬山遗命，代磬山为其母剃发说戒，乃迎归报恩，建草堂以终养，称为大慈老人。专修净业，兼事参究，遂得大悟。越十一年，师年四十岁，即清顺治十年，大慈老人示寂，寿七十一。师于龛前，席地跏趺七日夜，不沾粒米。一侍者立师侧七日夜，至足膝黄水长流，不暂去。报恩大众，见师哀毁过礼，欲激令饮食，遂封锅闭厨。师闻，即啜粥，令开锅。师已出家，尚如此哀毁，世间孝子，亦不过是。而令亲悟道，了脱生死，世间孝子，其孰能之？师念父师母师之恩，思得一适宜地所，为之安葬，以报生育启迪之深恩。于敔山得一地，迁其父棺葬之。至顺治十五年，道风上闻，十二月，天使赍诏至，祈即晋京，师以将欲建塔葬母辞。诏书云：“待见师问道已，即送师还山葬母，决不久留。”次年三月，至京见上，上待以师礼，封大觉普济能仁国师。至四月辞阙南还，得虞山藏海寺后地，为大慈老人建塔，因开法藏海，命弟子德岩绍，为住持。是藏海法源，由大慈老人而启，为<a id="page364"></a>
 法嗣者，宜所关心。当时建筑，丰简适宜。后以年久，复加兵荒，遂空存一塔，俱成荒邱。今退居戒公，远体国师孝思，特为修葺，树其坊表，围以垣墙，墓碣亦加饰新，石路砌十余丈，栽植树木，以为荫护。俾后之来者，知为得道高尼，玉林国师母师大慈老人之塔院。由此而起景仰心，各各敦伦尽分，利济人物，笃信佛法，自行化他，以期生福德智慧之子。穷则独善，而表率乎一乡一邑。达则兼善，以利济乎四海九州也，是为记。又光初出家，见南北朝山禅和，聚谈玉林国师事者，辄心鄙其人。谓此等僧人，不唯不知佛菩萨之心相，并不知世间圣贤之心相。徒以市井无赖之知见，妄造谣言，以诬蔑古德，罪当何极？后阅国师年谱，则彼等所说者，一句也无。而年谱所载者，彼等一句亦未闻见。以是知流俗所说，不足取信。所愿明理之君子，勿以彼等所说为实事，而因之藐视古德，轻蔑佛法，则自可深植善根，大沐法泽矣。</p>
<p class="bodyContent">五台山碧山寺由广济茅篷接法成就永为十方常住碑记</p>
<p class="bodyContent">民十八年</p>
<p class="bodyContent">窃以具缚凡夫，以迷染为受生之本。法身大士，以悲智为应化之源。故我文殊师利菩萨，道证两足，德超十地，久成正觉，安住寂光。由悲愿宏深，故不动真际，现身尘刹，于此世界，示作菩萨，以大智力，辅弼释迦。其应化之迹，在清凉山，《华严经》中，预为宣说，以故大法东来，随即开山。自兹厥后，代有高人，宏扬法化，利益群萌，由汉迄今，相续不绝。至明成化间，有孤月净澄禅师者，禅净各臻其极，道声因之大振。代王成炼，事以师礼，建寺于华严谷，以供奉焉。请敕赐额曰“碧山普济禅寺”，法道大兴，宗风丕振。清初，蕴证如壁禅师，住持此寺，久为<a id="page365"></a>
 王臣所尊敬，于康熙初，改寺额为“护国”焉。降及清季，哲人云亡，颇形凋敝。于光绪三十二年，乘参、恒修二师，来山朝台，见各台顶，只有石室，绝无僧居。凡朝台者，渴不得饮，饥不得食，倦无歇处。遂发大心，于北台顶，修一茅篷，名为“广济”，专为朝台者，作一歇息饮食之所，随力结缘，以利一切中外缁素。民国纪元之后，碧山寺僧，无可支持，田产典质殆尽。乘参、恒修、果定，入碧山寺籍，称为东房。乘参更名昌乘，恒修更名昌恒，果定更名隆果，所谓接法成就也。由是尽力募化，维持道场，建设茅篷，接待十方僧众，竭力供养。从是以来，春则打念佛七，夏则讲经，秋冬则坐香打静七，以尽己分，而祝国民。添修禅堂寮舍，拟恢复旧制，永续祖灯。七年，募资赎回东西两院屋地。九年，赎回光明寺村莜麦租四十石，以供僧众道粮。九、十两年，乘参、恒修二师，相继圆寂。嗣法门人果定，遵遗命，勉力维持。蒙诸大护法，诸山长老，赞襄之力，添修寮舍三十余间。印补藏经，栽种树木。修筑水渠，由光明寺村，直灌碧山寺内。修河道石坝，以防冲湮而坏禾稼。南北诸山，诸大居士，以碧山寺既为十方常住，理应大家赞成，呈文政府，出示立案，以期永久无替。公推马冀平，汪大燮为代表。谛闲法师，并上海佛教维持会程雪楼等，函祈山西阎督办维持。于是总参议长赵君戴文，委山西佛教会会长力宏和尚，同会员等，于十六年五月来山。邀本山僧正副会长，区长，商会会长，十大诸山，僧俗名流。公议碧山寺负债甚巨，后起无人，由东房广济茅篷，代还债洋一万七千七百余圆。碧山所有殿房田地，永远成立十方常住。不许再收徒弟，以免丧祖德而辱佛门。于十七年七月二十九日，当同大众，还清隆福所欠外债洋一万七千七百余圆。隆福前所押出红契约据，一并收回守存。山西省佛教会，代为呈请省政府，县政府，备案出示，俾众周知碧山寺永为十方常住，从兹专心办道，修持净业。将见狮子窟中，了无异兽，栴檀林里，永绝伊兰。勉继孤月禅师之道，用慰文殊大士之心。则一切缁素赞襄成全之一番苦心，不为虚设矣。凡住此者，各宜勉旃。<a id="page366"></a>
</p>
<p class="bodyContent">灵岩山寺下院放生池附设放生会缘起碑记</p>
<p class="bodyContent">民二十五年</p>
<p class="bodyContent">天地之大德曰生，人民之大本曰善。生则植物动物并育，善则仁民爱物齐行。乾为大父，坤为大母，民吾同胞，物吾与也。若不令民物得所，将何以仰副天心？欲常祈天眷垂怜，当急以仁爱是务。能如是，则雨旸时若，谷麦丰登，人民安乐，天下太平矣。即以个人论，亦得业消智朗，障尽福崇，生入圣贤之域，没登极乐之邦。苏州虎啸桥放生池园，原由苏州济生分会所创办。于民国二十四年，送与灵岩山寺作下院。监院妙真师，以承此厚贶，尤须进行放生之事，以期当地仁人，及见闻者，咸体放生之意，因之戒杀护生，俾鸟兽鱼鳖咸若。庶民胞物与之说，不成空谈，而仁民爱物之风，日益发展矣。于是与前在济生会诸居士，杨君达洤，袁君孝谷，曹君崧乔等，及此次发起人真达和尚，慧常居士，诸缁素，组织一放生会。凡入会者，各宜戒杀茹素，以身作则。而人之好善，孰不如我，相观而善，其效甚大。如不能顿断，亦当渐减，减至于极，则杀业永息。若一人一生不杀，则所活生命无算，况由一人以至十百千万人，则成不放之普放常放乎？近来杀劫弥漫，匪兵一至，人民悉遭涂炭。彼此素不相识，或一见即杀，或拷打炮烙，逼索钱财。约现生论，实为横罹其祸。然果必有因，因必招果。试思世人为口腹故，杀害生命，种种惨酷，谁能忍受？由习惯故，不但不生怜悯，而且反发欢乐，以致循环报复，成此劫运。诸佛菩萨，为救杀劫，现身异类，亦受人杀。既杀之后，见诸异相，方知佛现，因各戒杀。光于民二十年，为贵池刘公鲁，跋《猪齿臼佛记赞》。文曰：“一切众生，皆具佛性，由迷背故，遂失其正。起贪瞋痴，造杀盗淫，食他之肉，资己之身。杀业既结，历劫互戕，如来愍<a id="page367"></a>
 之，为作慈航。大启慈训，人犹不信，特示形仪，以期随顺。蛤蜊蚌壳，牛腰羊蹄，猪齿鳖腹，均有佛栖。有宋职氏，杀猪弃首，犬守四日，不敢下口。逐犬析骨，齿臼现佛，绀目螺发，俨然大觉。未杀之前，均谓是畜，已杀之后，方知是佛。是知杀生，不殊杀佛，即非佛现，亦未来佛。杀而食之，罪逾海岳，急宜痛戒，庶可解脱。晁氏兄弟，为文为赞，义理渊深，文词璀璨。天池书写，诸公题跋，永用警策，启牖后觉。既明此义，孰敢行杀。争地争城，遂息倾轧。贵池刘公，笃信佛法，保存徐书，题跋充洽。令嗣公鲁，持以相示，敬书数语，藉表我志。愿见闻者，吃素戒杀，定可现生，归极乐刹。”此跋文虽粗浅，颇可观感，敬录原文，以期息灭嗜杀食肉之痴心，发起戒杀茹素之善念。佛菩萨现身异类，弭世杀劫，散见群书，阅《观音本迹颂》，物类现相，可知梗概。以佛视一切众生皆是佛，故不忍互相残杀，永沉恶道，乃为此种种惊人视听之示现，可不深长思乎？</p>
<p class="bodyContent">灵岩山寺启建四众普同塔碑记</p>
<p class="bodyContent">民二十七年</p>
<p class="bodyContent">人生世间，直同幻化，纵寿百年，亦弹指顷。其生也随夙因而来，其死也随现因而去。虽具常住不变，寂照圆融之佛性，由迷而未悟，反承此佛性功德之力，起惑造业，轮回六道，岂不大可哀哉？如来愍之，于其生时，令修净行，期其返迷归悟，返妄归真，以复本具之佛性。于其死后，焚化尸体，为示六尘无体，五蕴皆空，亲证常住之妙心耳。西域葬法有四：一，水漂，投诸江河，以喂鱼鳖也。二，火焚，火焚其尸，冀破我执也。三，土埋，穴土掩藏，俾无暴露也。吾国皆主土埋，然沧桑互变，地<a id="page368"></a>
 路屡更，掘墓暴骨，极为惨伤。四，施林，置之林间，俾鸟兽食也。今外蒙古，置之旷野，以饲鸟兽。自佛法东来，僧皆火化。而唐宋崇信佛法之高人达士，每用此法。以佛法重神识，唯恐耽著身躯，不得解脱。焚之，则知此不是我，而不复耽著。又为诵经念佛，期证法身。儒教重形迹，其神识之升降，绝不致意，而厚其棺椁，以冀常不变坏。现今全国开通火、汽车路，掘出之无主骨骸，不胜其多，惨不忍视。智识高者，皆欲改革葬法。常州天宁寺，有四众普同塔，系开一大穴，中作四隔，于上塔四面，各开洞户。凡比丘，比丘尼，优婆塞，优婆夷，以各骨袋投诸穴中。去春，灵岩寺造此塔，仿其法而变通之，作普通、特别两种。普通者，其塔下开四穴，上竖四塔，是何众骨，由何众塔背洞口，将骨袋投入。特别者，上建西方三圣佛龛，后作小龛，供入塔者牌位。下用水泥作地室，分东西两序。每序四弄，每弄对面两向，每向六格，每格若干号，共计一千三百九十九号。龛室分为四部，一比丘，二比丘尼，三优婆塞，四优婆夷。化者之骨，装瓷坛中，由佛龛下入室安置。若预先纳费报名，订安某格某号者，无论何时入塔，皆依所订而安。否则先入者在前，次入者在后。上盖五间大屋，正中三间佛龛，下即特别制塔。龛后东西四塔，即普通制塔。两边二间，为香灯，司水，及年老不能随众者所住。长年专一念佛，俾亡者常闻佛号，莲品高升。存者痛念无常，急求往生。冥阳两利，同沐契理契机之深恩。见闻发心，共修心作心是之妙道。庶博地凡夫，仗佛力而超凡入圣。既预海会，即此生而断惑证真。实了生死之最胜因缘，亦寿终后之极善归宿也。颂曰：“净土大法门，十方佛共赞。存亡勤修持，速得登觉岸。”<a id="page369"></a>
</p>
<p class="bodyContent">周紫珊居士生西记</p>
<p class="bodyContent">居士，讳毓英，号紫珊，江西吉安巨商周扶九先生之长孙。幼失怙恃，由祖母谭太夫人抚育成人。赋性聪慧，好学敏求。仁慈和蔼，虚怀若谷。生长富贵之家，毫无骄奢习气。居官为政，全以忠实从事，慈爱为怀。即同寅亲友，以至婢仆，或有违逆，从未现一怒相，出一粗言。总是和颜悦色，逆来顺受。迨致仕归隐，杜门养晦，偶阅内典，即知佛法为世出世间一切诸法之根本。福利社会，普度众生，胥赖乎是。故即皈依观宗谛闲老法师，承命法名曰智藏。从此长斋念佛，戒杀护生。宽厚待人，淡泊自奉。亲友告贷，不厌频繁。一切善举，慷慨助成。济人饥寒，率为常事。所行世善，悉以大菩提心为之回向，同作往生西方之增上胜缘。复观人心险恶，时事日非，为善益力，欣厌愈深。遂于民国二十一年，岁次壬申，正值知命之年，四月初八，适逢释迦文佛圣诞良辰，早七时，稍示微疾，觉腰背疼痛，令人微微轻拍，以求庆快。自己盘膝跏趺，向西端坐，专心称念阿弥陀佛，声音清亮，遂溘然长逝。拍背之人，以良久寂尔无声，乃探其鼻息，方知已经舍此报身，往生西方矣。其时异香满室，五日始散。如斯瑞相，可谓正念分明，舍报安详，如入禅定。其为蒙佛接引往生西方，毫无疑义。噫！当此劫浊，苦不堪言，居士临终，方示微疾，于指顾间，即便坐脱，大可以为受苦不堪者作一标榜。吴南浦居士，以事实见示，因取其要者记之。<a id="page370"></a>
</p>
<p class="bodyContent">常熟莲华庵放生池碑记</p>
<p class="bodyContent">民二十三年</p>
<p class="bodyContent">乾为大父，坤为大母，民吾同胞，物吾与也，此儒者民物一视之素志也。严禁伤胎破卵，必使鸟兽鱼鳖咸若，此圣王胜残去杀之德政也。良以天地之大德曰生，民物之大苦曰杀。胜残去杀，须由小而至大。仁民爱物，必自易而至难。傥不推本于涵养仁恕，必至舍小取大，舍易取难。日行残杀，而妄冀仁民爱物，则徒成空谈，决难实行其事矣。何以言之？小儿、平民，皆能实行爱物之事。行之既久，满腔仁慈。日后得位行政，便可大庇群黎。即隐居一乡，亦可以身率物，移风易俗。如是则仁民之道，自爱物培植而来者，方可周遍圆满而无弊。不由爱物来者，于现生似无所憾，于将来大有可虞。以既种残杀物类之因，难免循环报复之果。愿仁民者，当慎思焉。放生一事，原为启发现、未人之善心，以期戒杀茹素，普令含识各得其所，各尽天年。近之则息杀因，远之则灭杀果。小之则全吾心之纯仁，大之则弭世界之杀劫。且勿以为不急之务，而漠然置之也。莲华庵者，四周皆水，中涌一洲，筑庵其上，供奉西方三圣。敦请戒德僧人为之住持。境地清幽，红尘不到。修持严密，戒德远闻。庵前河中，以栅隔断，作放生池。自明以来，为时久远。现有邑绅瞿良士，庞德超者，极欲整顿，兼欲发挥放生之义致与利益，祈余为文以告来哲。窃谓放生原为提倡戒杀吃素，人若毕生吃素，则成不放之大放矣。今将黄山谷居士戒食肉诗录之，以期大家于食肉时，一再思之，必有不忍食与不敢食之心，勃然而兴。诗曰：“我肉众生肉，名殊体不殊。本是一种性，只为别形躯。苦恼从他受，肥甘为我需，莫教阎君断，自揣应何如。”有味哉，斯诗也。忠恕违道不远，施诸己而不愿，亦勿施于<a id="page371"></a>
 人。此仁民爱物成始成终之大经大法，固不须更为详谈三世因果，六道轮回之深义也。愿见闻者，咸深思之。</p>
<p class="bodyContent">灵岩山寺重修弥勒楼阁功德碑记</p>
<p class="bodyContent">民国二十九年庚辰季夏</p>
<p class="bodyContent">弥勒者，当来下生娑婆世界之教主也。楼阁者，善财南参时，弥勒所住之屋宇也。重屋名楼，岑楼名阁。此之楼阁，胜妙无比，凡夫、二乘、权位菩萨，皆不能见。乃弥勒无量劫来，上求下化，胜妙功德所感之报境也。善财既参德生，有德二善知识已。又令往南方海岸国，大庄严园，毗卢遮那庄严藏大楼阁，请教弥勒菩萨。彼菩萨必能为汝说究竟契理契机妙法，令汝得大利益。于是善财极力对治烦恼习气，极力修持戒定慧道。至海岸毗卢遮那大楼阁前，五体投地，愿见弥勒，说偈赞叹。乃见弥勒从别处来。善财顶礼，弥勒为同来大众，赞叹善财，为真佛子，真法器。又为善财说菩提心种种功德，以培成佛之基。令入大楼阁中，周遍观察，则能了知学菩萨行。学已，成就无量功德。善财白言：“唯愿大圣，开楼阁门，令我得入。”弥勒弹指出声，其门即开，令善财入，入已还闭。见其楼阁，广博无量，同于虚空。地及宫殿，一切供具，皆以无量众宝而共合成。又见其中，有无量百千诸妙楼阁，一一广博严丽，皆同虚空，不相障碍，亦无杂乱。于一处中，见一切处。一切处中，悉如是见。尔时善财普申礼敬，才始稽首，自见其身，遍在一切诸楼阁中，普礼一切诸佛法僧，具见种种不可思议自在境界。所谓或见弥勒初发菩提心，行菩萨道，所亲何知识，所证何三昧。以至亲证法身，于十方法界，经佛刹微尘数劫，现三乘六道等身，以行教化，一一圆见。并十方世界一切<a id="page372"></a>
 诸佛，从初发心，以至成佛度生，及与涅槃，法住久近，亦各圆见。善财在楼阁中，上求下化，经佛刹微尘数劫，精勤修持种种妙行，而不疲倦，一心直趣无上菩提。时弥勒菩萨，即摄神力，入楼阁中，弹指作声，告善财言：“善男子起，法性如是。此是菩萨知诸法智，因缘聚集所现之相。如是自性，如幻如梦。”是知此大楼阁，即法界藏。凡法界中所有诸微妙事，此楼阁中，无不圆见。所谓十世古今，始终不离于当念。无边刹土，自他不隔于毫端。非弥勒神通道力，善财竭诚尽敬，何克臻此？近世诸方，无不以弥勒像，供于前殿。不称弥勒殿，乃名天王殿，直是以弥勒为天王之寄客，甚失尊敬之义。灵岩修前殿，因与监院妙真大师，说其所以。又节录《华严经善财参弥勒章》，以示弥勒德超十地，道证等觉，慈济众生，非佛莫知，因名其殿为弥勒楼阁。以期后之入者，皆同善财，或于现生，或于来世，各得亲证楼阁中道，以慰弥勒时时示时人之大慈悲心。又诸方所供之弥勒像，乃唐季弥勒示现之布袋和尚像。今既知是弥勒示现，固宜供微妙庄严之本像。以现处兜率天，故戴五佛冠为标识。略叙缘起，以告来哲，知我罪我，所不计也。修殿始终，檀信功德，另碑详录，此不备述。</p>
<p class="bodyContent">附录 化痰止咳丸方</p>
<p class="bodyContent">制法：用荆芥，桔梗，紫菀，百部，白前，陈皮，桑白皮，甘草各一两，均生研极细末，另加生萝卜子二两研，再用枇杷叶一两煎汤，挤滤萝卜子得汁，再加生萝卜汁二两，和萝卜子汁为丸，加上百炼蜜二三两更好，每丸重二钱五分。</p>
<p class="bodyContent">服法：用开水化服，每次一丸，小儿减半，每日早起空肚，及晚间临睡，各一次。<a id="page373"></a>
</p>
<p class="bodyContent">此方原出《医学心悟》、《验方新编》载之，漏去陈皮，甘草。且各经炒制，服之嫌燥。今加桑白皮，又用枇杷叶，萝卜子，萝卜汁，合为丸。各药生研。从此用无不效，风寒痰热皆宜。聂云台识。</p>
<p class="bodyContent">余偶伤风咳嗽，在云台居士处，取得十余丸，服数丸而愈。所余，及向三乐社再取，转送与人，均称灵效。特附方于此，愿阅者按方配制，方便利人，功德无量。德森再识。</p>
</body>
</html>
