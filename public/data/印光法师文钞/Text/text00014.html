<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" lang="zh-CN">
<head><title></title>
<link href="main.css" rel="stylesheet" type="text/css" />
</head>
<body><div id="page15"></div>
<h1 id="CHP1">印光法师文钞全集第四册</h1>
<h2 id="CHP1-1">印光法师文钞三编卷四</h2>
<div id="page16"></div>
<p class="bodyContent">宝山居士林开幕颂</p>
<p class="bodyContent">如来大法，为诸法源。一尘不立，万德俱圆。举凡世间，及出世间。因果事理，无不包含。</p>
<p class="bodyContent">敦伦尽分，希圣希贤。必使心地，衾影无惭。修戒定慧，断贪瞋痴。自利利他，同证菩提。</p>
<p class="bodyContent">譬如筑室，先治地基。地基坚固，无往不宜。是以学佛，先须敦伦。伦常无亏，方合道真。</p>
<p class="bodyContent">末世众生，业障重深。唯仗自力，难免沉沦。如来悲悯，开净土门。以真信愿，持佛洪名。</p>
<p class="bodyContent">生以诚感，佛以悲应。感应道交，如相现镜。都摄六根，净念相继。果能如是，万修万去。</p>
<p class="bodyContent">又须始终，尽敬竭诚。诸恶莫作，众善奉行。言教者讼，身教者从。相观而化，其益甚隆。</p>
<p class="bodyContent">宝山创建，居士法林。特书大义，发起信心。念佛一法，普摄诸法。空含万象，豁彻畅达。</p>
<p class="bodyContent">愿见闻者，同皆兴起。庶几劫运，从兹消弭。人心既转，天眷自临。时和年丰，永享太平。</p>
<p class="bodyContent">王母程太夫人懿德颂</p>
<p class="bodyContent">缅维王母，宿根甚深。幼娴母训，孝养双亲。长归王门，克谐以孝。相夫持家，恪尽妇道。</p>
<p class="bodyContent">王公逝世，抚育儿曹。严慈并用，法巽双昭。子既成立，命出求学。以身许国，期追先觉。<a id="page17"></a>
</p>
<p class="bodyContent">柏龄近年，深入佛法。劝母一心，修持净业。及至临终，念佛而逝。未见瑞相，龄颇忧虑。</p>
<p class="bodyContent">特加精进，观佛及母。得见母面，与佛相似。母子在生，相依为命。没后勖子，复垂顾映。</p>
<p class="bodyContent">懿哉王母，闺阃英贤。爰书大略，永用流传。</p>
<p class="bodyContent">先德比丘尼像赞</p>
<p class="bodyContent">自入空门，唯佛是念。二六时中，不令间断。念之既久，心与佛合。预知时至，届期坐脱。欲利坤伦，特为颂赞。愿彼后代，永守懿范。</p>
<p class="bodyContent">高鹤年居士像赞</p>
<p class="bodyContent">人言居士性甚偏，我谓所偏即是圆。由偏故不理家计。由偏故深通教禅。由偏故云游全国诸名胜。由偏故遍参宗教诸高贤。由偏故专修净土特别法。由偏故普令同仁结净缘。由偏故不立嗣续，舍家为庵，安住贞节，俾全其天。今已将离此五浊恶世，直登西方极乐世界之九品宝莲。因王一亭老友所写之真，特表其偏之所以然。</p>
<p class="bodyContent">民国二十五年丙子季春</p>
<p class="bodyContent">《饬终津梁》提要</p>
<p class="bodyContent">临命终时，四大分张，众苦毕集。若非三昧久证，诚恐不易得力。况眷属不谙利害，往往以世情而破坏彼之正念。此饬终社之所由结集也。<a id="page18"></a>
 饬终云者，即助生之谓也。盖以行人当此时节，得人开导而辅助之。则欣厌心生，贪爱情息。耳闻佛名，心缘佛境。自可与佛感应道交，蒙佛接引往生西方。譬如怯弱之人，欲登高山。前有牵者，后有推者，左右有扶掖将护者，自不至半途而废耳。即使平素不闻佛法之人，临终蒙善知识开导，令生信心，又为助念佛号。令彼随大众音声，或出声念，或心中默念。果能如法助念，无一切破坏正念等事，亦可往生。以佛力不可思议，法力不可思议，众生心力不可思议，故得此殊胜利益也。愿为人子孙与诸眷属及父母等，同知此义，同依此行。方可名为真慈孝亲爱也已。</p>
<p class="bodyContent">《灵岩山寺念诵仪规》题辞</p>
<p class="bodyContent">一切佛经，及阐扬佛法诸书，无不令人趋吉避凶，改过迁善。明三世之因果，识本具之佛性。出生死之苦海，生极乐之莲邦。读者必须生感恩心，作难遭想。净手洁案，主敬存诚。如面佛天，如临师保。则无边利益，自可亲得。若肆无忌惮，任意亵渎。及固执管见，妄生毁谤。则罪过弥天，苦报无尽。奉劝世人，当远罪求益，离苦得乐也。</p>
<p class="bodyContent">《阿弥陀经白话解释》题辞</p>
<p class="bodyContent">《阿弥陀经》，乃一切圣凡同修之道。亦决于现生了脱之法。文虽显略，义极宏深。古德欲人皆修习，以故列为日课。每有普通善信，文理不深，纵看古德著述，依旧莫知其义。黄涵之居士欲一切人同沐佛恩，俱获实益。以白话体而为解释。俾稍识文字者，悉可了然。初次印千部，未久函索罄尽。乃作广布计，稍缩其式。同志任及二万，以期修持净业之初机学人，同得受持。所愿得是解者，恭敬修习，展转流通。普令同人<a id="page19"></a>
 皆得受持。以此功德，资益净业。则尽此报身，直登九品。见佛闻法，证无生忍。其为乐也，莫能喻也。</p>
<p class="bodyContent">诸大乘经，皆以实相为体。所说谛理，了无轩轾。若论机宜，则于无轩轾中，大有轩轾。以一切诸经所说法门，皆须自力修习。以至断惑证真，方有了生死分。净土三经所说，则博地凡夫，以深信愿，持佛名号，求生西方。兼以诸恶莫作，众善奉行。虽具惑业，亦可仗佛慈力，带业往生。此则一切诸经之所未有，乃如来普令一切若圣若凡，同于现生，得出六道轮回之大法门也。而《阿弥陀经》，文略义丰，普透群机。其为利益，穷劫难宣。以故自佛说此法门以来，往圣前贤，人人趣向。千经万论，处处指归。有缘遇者，祈勿错过，则幸甚。</p>
<p class="bodyContent">《观世音菩萨本迹感应颂》题辞</p>
<p class="bodyContent">观世音菩萨，誓愿弘深，慈悲广大，随类现身，寻声救苦。世人凡遇疾病患难，若能以改过迁善恭敬至诚之心，常念菩萨名号。莫不随彼诚之大小，而垂加被。小之则逢凶化吉，遇难成祥。大之则业消智朗，障尽福崇。以迄超凡入圣，了生脱死也。可惜世多不知，故特遍阅藏典，及诸载籍。撰为颂文，详加注释。俾举世咸知菩萨实为痼疾之医药，凶岁之稻粮，险道之导师，迷津之宝筏。伏愿见闻此书者，同皆各随己力，展转劝导，印施流通。俾一切同伦，悉沐慈恩，共沾法化。庶可慰菩萨度生之悲心，满当人感圣之素志也已。</p>
<p class="bodyContent">佛法广大如法界，究竟若虚空。语其浅近，凡夫皆可与知与能；语其深远，圣人有所不知不能。世间聪明人若有涵养阅历，便可入道。否则必以小慧自负，遂致妄以己见，毁谤佛法。以故世智辩聪，佛列于八难之中。其所警诫者，深且切矣。其病由于以凡夫知见，测度佛菩萨之境界。<a id="page20"></a>
 使知佛菩萨之境界，决非凡夫所能测度，则可废然止矣。勿道佛菩萨境界，非彼所能测度，即彼从生至死，起心动念之主人翁，彼又何尝稍能知见？若能亲知亲见自己之主人翁，便可渐知佛菩萨之境界矣。彼小慧自负者，譬如盲人不见天日，遂谓为无。群盲听之，赞为识见高超，的确无谬。而不知其为自误误人之邪说。岂不大可哀哉？是故古今凡出格大通家，莫不以佛法为淑世善民，穷理尽性之本。其建大功，立大业，发挥圣贤不传之妙者，皆由学佛得力而来。以聪明自负者，何足知此？病夫知医，浪子怜客，不禁感慨悲歌，陈此忠告。倘能嘉纳，则幸甚幸甚。</p>
<p class="bodyContent">一切佛经，及阐扬佛法诸书，悉皆令人敦伦尽分，改过迁善。明三世之因果，识本具之佛性。出生死之苦海，生极乐之净邦。故当格外恭敬，不可亵渎。此书具明观音往劫本迹，此方感应。卷一半卷，多属经文。卷四一卷，完全是经。余虽出自群籍，既明观音拔苦与乐之事，即与经同。以恩从圣施，故言由圣尊也。读者必须生感恩心，作难遭想。净手洁案，主敬存诚。如面佛天，如临师保。则无边利益，自可亲得。倘肆无忌惮，任意亵渎，及固执管见，妄生毁谤。则罪过弥天，苦报无尽矣。譬如盲人触宝山，反更受其损伤。可不哀哉？</p>
<p class="bodyContent">敬告向未研究佛学诸君看读方法</p>
<p class="bodyContent">此书颂文三卷，分二大段。从卷一第一页起，至第二十五页六行止，皆颂经中菩萨往劫本迹之事。此下皆颂此方菩萨随机应感之事。若向未研究佛学诸君，看时宜先从卷一第二十五页第七行看。及至三卷看完，再看卷四经证。经证看完，再从卷一第一页看。庶无或难领会，不欲卒读之想。决定踊跃欢喜，大生感激之心。凡前人所幸免者，己亦欲免。凡前人所幸得者，己亦欲得。舍凡夫之执心，顺菩萨之宏愿。自悯悯<a id="page21"></a>
 他，自伤伤他。从兹常念菩萨圣号，亦复普劝一切同人。当必消除无始恶业，增长最胜善根。近得诸缘顺适，无往不吉之因。远获超凡入圣，了生脱死之果矣。</p>
<p class="bodyContent">敬告阅者务须至诚恭敬自得实益</p>
<p class="bodyContent">世出世法，以诚为本。诚则能感圣应。不诚则无感，圣无有应。譬如月丽中天，影现万川。水若昏浊鼓荡，月影便难显现。由水所致，非月之咎。故曰：“欲得佛法实益，须向恭敬中求。有一分恭敬，即消一分罪业，增一分福慧。有十分恭敬，即消十分罪业，增十分福慧。若无恭敬，则但结远缘，难得实益。倘更亵渎，则获罪无量矣。”又卷三第十六、七、八三页，牖慧之颂与注，内多有禅机。此等语句，唯实有所悟者，方知意旨。不可以文义卜度推求。纵令智同生知，亦是愈推愈远。禅家语句，悉皆如是。倘能主敬存诚，执持菩萨圣号。一旦业消智朗，则所有禅机语句，一一了然。如开门见山，拨云见月矣。</p>
<p class="bodyContent">《安士全书》题辞</p>
<p class="bodyContent">读书须知</p>
<p class="bodyContent">此书凡孔孟薪传，佛祖道脉，格致诚正，了生脱死，与凡日用云为，居心动念，一一发明，堪为规范。诚可谓借世间之因果，示作圣之玄猷。实如来随机利生之妙道，众生离苦得乐之真诠。读者当与佛经一律看。宜存敬畏，切勿亵渎。则福无不臻，灾无不消矣。敬呈读法十条，祈鉴愚诚。<a id="page22"></a>
</p>
<p class="bodyContent">（一）将开卷诵读时，应先发恭敬心。如见大宾，如对先哲。庶在在悟入作者之深心处。</p>
<p class="bodyContent">（二）将开卷诵读时，当先发至诚心，出恳切言。赞叹周公安士以救世宏心，成救世杰作。并欣己之有缘得读。</p>
<p class="bodyContent">（三）将开卷诵读时，先洗手漱口，就净室洁案，而后展诵。</p>
<p class="bodyContent">（四）将开卷诵读时，当先正襟端坐片时，忏悔一切嫉妒轻慢骄狂等恶念恶语恶行。</p>
<p class="bodyContent">（五）诵读时，于一字一句悟入处，当起大欢喜。并随时记录其心得，勿任忘失。</p>
<p class="bodyContent">（六）诵读时，当广思其义，始以书摄心，继以心转业，终以进而不已之心，广行劝导。转五浊恶世界，而为极乐世界。</p>
<p class="bodyContent">（七）心起妄念时，则恭敬安置，而暂止读。</p>
<p class="bodyContent">（八）读后欢喜依法奉行，当常起羡慕周公宏法之心，悉力仿效之。</p>
<p class="bodyContent">（九）全书读毕，当广思随现在社会趋向，以宏摄化，而善为流布之。</p>
<p class="bodyContent">（十）全书读毕，得可以迎机宣说之处，广为不识字人，方便宣说，作大饶益。</p>
<p class="bodyContent">题后</p>
<p class="bodyContent">此书措词阐意，精详曲尽。其于格致诚正，修齐治平，穷理尽性，经世出世，悉皆有大裨益。允为挽回世道人心之第一奇书。读者务必恭敬虔洁，息心体究。则无边利益，自可亲得。若或亵渎，获罪不浅。如不欲看，祈转施人，慎勿置之高阁。又祈种种设法展转流传。俾现在未来，一切同胞，共出迷途，咸登觉岸云耳。<a id="page23"></a>
</p>
<p class="bodyContent">《学佛人可否吃肉的研究》题辞</p>
<p class="bodyContent">震大法雷，演大法义，破执救劫，利益无既。</p>
<p class="bodyContent">《印光法师嘉言录》题辞一</p>
<p class="bodyContent">因果报应者，儒释圣人平治天下，度脱众生之大权也。家庭教育者，匹夫匹妇敦本尽分，培植贤才之天职也。信愿念佛者，具缚凡夫了生脱死，超凡入圣之妙法也。此书文虽拙朴，义甚切要。似特为修净土者说，实寓提倡因果报应，家庭教育之道。祈得是书者，常与父母、兄弟、妻子、乡党、亲戚、朋友，讲说而开导之。俾彼诸人同皆敦伦尽分，克己复礼，诸恶莫作，众善奉行，信愿念佛，求生西方。必至生入圣贤之域，没归极乐之邦，何幸如之？愿读诵者恭敬信受，勿致亵渎。展转流通，毋或弃置。将见贤才蔚起，劫运顿消。天下太平，人民安乐矣。此不慧所馨香祷祝者。</p>
<p class="bodyContent">《印光法师嘉言录》题辞二</p>
<p class="bodyContent">净土法门，谛理甚深。唯佛与佛，乃能究尽。由其大小不二，权实一如。以故上自等觉菩萨，下至逆恶凡夫，皆须修持，皆得成办也。末世众生，善根浅薄，匪仗佛力，将何所恃？倘能仰信佛言，生信发愿，持佛名号，求生西方。加以诸恶莫作，众善奉行，敦伦尽分，闲邪存诚。果能如是，万无有一不往生者。净土经论，文义显明。净土修持，随机自立。既无幽深莫测之闷，亦无艰难困苦之烦。且又不费钱财气力，不碍职业营<a id="page24"></a>
 生。若能随分随力，常时忆念。则神凝意净，业消智朗。自然身心安乐，诸缘顺适。其为乐也，何能名焉？愿见闻者悉皆修持。各怀自利利他之心，共发己立立人之愿。恭敬受持，随缘倡导。展转流通，令遍国界。俾一切同伦，同沐佛恩，同生净土，实为大幸。</p>
<p class="bodyContent">《感应篇直讲》题辞</p>
<p class="bodyContent">因果者，世出世间圣人，平治天下，度脱众生之大权也。《书》曰：“惠迪吉，从逆凶，唯影响。”又曰：“作善降之百祥，作不善降之百殃。”《易》曰：“积善之家，必有余庆；积不善之家，必有余殃。”皆因果之说也。至于佛法，则更为彰著。前究过去，后明未来。欲知前世因，今生受者是。欲知后世果，今生作者是。了此，则善恶报应，不爽毫厘。吉凶祸福，皆由感召。人虽至愚，决不至幸灾乐祸，避吉趋凶。惜无殷鉴，每致所作反乎所求。此忧世君子，汲汲然流通感应篇直讲为急务也。</p>
<p class="bodyContent">《阴骘文图证》题辞</p>
<p class="bodyContent">世乱已极，人咸望治。不得致治之道，徒望究有何益？是宜提倡家庭教育，及因果报应也。家庭教育，须从儿女幼时起。俾彼详知慈孝友恭，和顺仁忠，为父子、兄弟、夫妇、主仆之天职。从兹各各恪尽己分，以期无忝所生，而为贤善。又为宣说因果报应，庶有法制心，不至越理犯分。则自私自利之恶念自消，为人为物之善心自生。如是则相争相戕之事灭，而天下太平，人民安乐矣。以故与诸同志流通此书。冀诸阅者受持依行，展转传布，则幸甚。<a id="page25"></a>
</p>
<p class="bodyContent">江慎修先生《放生杀生现报录·莲池大师戒杀放生文合编》题辞</p>
<p class="bodyContent">黄山谷云：“我肉众生肉，名殊体不殊。原同一种性，只是别形躯。苦恼从他受，肥甘为我需。莫教阎老断，自揣应何如。”愿云禅师偈云：“千百年来碗里羹，怨深如海恨难平。欲知世上刀兵劫，但听屠门夜半声。”慈受禅师云：“饮食于人日月长，精粗随分塞饥仓。下喉三寸成何物，不用将心细较量。”世间养人之物，不胜其多。如法烹调，味都甘美。何得为我口腹，杀彼生命？致令生生世世，互相杀戮，了无已时，可不哀哉？故流布此书，冀挽杀劫。愿见闻者，咸皆信受。幸甚。</p>
<p class="bodyContent">《寿康宝鉴》题辞一</p>
<p class="bodyContent">人未有不愿自己及与子孙悉皆长寿安乐者。若于色欲不知戒慎，则适得其反，诚可痛伤。故孔子曰：少之时血气未定，戒之在色。《孟子》曰：“养心者莫善于寡欲。其为人也寡欲，虽有不存焉者寡矣。其为人也多欲，虽有存焉者寡矣。”由是言之，人之死生存亡，系于色欲之能寡与否，居其多半。不慧绝无救世之力，愿存寿世之心，爰增辑刊布此书。以期自爱而并爱其子若孙者，得是编而详阅之。则利害之关，明若观火。内而戒勖子孙，外而戒勖同伦。又祈展转流通，俾遍寰宇。庶一切同人，咸获寿康。是所馨香而祷祝者。<a id="page26"></a>
</p>
<p class="bodyContent">《寿康宝鉴》题辞二</p>
<p class="bodyContent">人从色欲而生，故其习偏浓。一不戒慎，多致由色欲而死。古圣王以爱民之故，即夫妇房事，不惜令遒人以木铎巡于道路。冀免误送性命之虞。其慈爱为何如也？及至后世，不但国家政令不复提及。即父母与儿女亦不提及。以致大多数少年，误送性命，可哀孰甚？不慧阅世数旬，见闻颇多，不禁悲伤。因募印此书，冀诸同伦，咸获寿康。所愿得此书者，各各详阅，展转流通。勿令徒费心思钱财，而毫无实益，则幸甚幸甚。</p>
<p class="bodyContent">罗两峰居士《正信录》题辞</p>
<p class="bodyContent">堪叹世间人，多以己为智。自己真面目，尚不知名字。何况过现未，前生后生事。儒教古圣人，注重在经世。此种深道理，略示其大致。儒者不深究，遂谓无此义。佛既广发挥，如长夜灯炬。凡有宿根人，悉皆同归趣。致彼理学家，欲阻其进辔。特极力辟驳，以期咸关闭。不知大根人，决不受彼制。堪嗟庸碌者，便隳其正志。从兹破因果，及轮回理事。谓人一死后，永灭无神智。由是作恶者，大得其覆庇。以致至今日，乱极无法治。幸有大心人，种种诸行诣。罗君为录辑，以贡现未世。故特为排印，以期广流布。愿诸见闻者，知儒释正意。展转为流通，使遍现未世。庶几儒道明，佛道亦无替。人民得安乐，守道而居易。生为圣贤徒，没登极乐地。转此浇薄俗，同敦仁恕谊。如此区区心，智者谅不弃。<a id="page27"></a>
</p>
<p class="bodyContent">《阳复斋诗偈续集》题辞</p>
<p class="bodyContent">易园居士十余年来，专修净业，为一乡之善导。凡遇境逢缘，随机酬答，每为诗歌。颇能豁人心目，感发信心。去年曾为料理排印。今又有续集一本，又欲付排。寄光令阅，不禁欢喜感叹之至。惜光之精神目力不给，不能代为校对，不无遗恨。爰作俚语，以示我心。</p>
<p class="bodyContent">易园之诗直是话，妇孺闻之咸惊讶。佛意祖意悉融摄，最要尤在生净界。</p>
<p class="bodyContent">易园之诗直是画，心境性地彰纤芥。度厄普令五蕴空，归命愿王劝礼拜。</p>
<p class="bodyContent">易园之诗直是卦，祸福吉凶呈法戒。又令圆超祸福关，净念相继求西迈。</p>
<p class="bodyContent">若人常读易园诗，身口意直无瑕疵。现生优入圣贤域，临终定赴七宝池。</p>
<p class="bodyContent">我本寻常粥饭僧，除却念佛百不能。普愿法界诸贤哲，咸与海会结良朋。</p>
<p class="bodyContent">《甘肃定西县郭公子固暨德配冯孺人事略》题辞</p>
<p class="bodyContent">为人子者，当以超凡入圣，了生脱死之道劝亲。令亲于此生中，即得高预莲池海会，亲炙弥陀世尊。使与弥陀世尊，同其寿量光明。其为孝也，方为真孝。至于传布亲之行实，虽为孝行之一，曷若自行化他，普令见闻同修净业，同生净土，同证无生，以至同成觉道之为愈乎？然郭公夫妇竭力养葬，虽为世俗之孝，似亦大不易也。今为藉转人心，特书二十八字如左：<a id="page28"></a>
</p>
<p class="bodyContent">一乡之懿范，两间之完人。普令见闻者，咸济乎真淳。郭公夫妇，懿德堪钦。</p>
<p class="bodyContent">尘空法师创办莲社纪念题词</p>
<p class="bodyContent">老实念佛。</p>
<p class="bodyContent">尘空法师由苏至黔，创办莲社纪念，以勖莲宗同志数语：</p>
<p class="bodyContent">悲世众生，根钝业重，唯念佛定可克期生死。当观如囚赴市，步步近死。凡我念佛同志，必须念念屏息诸缘。决要真信切愿，当修念佛正行。以信愿为先导，念佛为正行。信愿行三，乃念佛法门宗要。以四字洪名不离念，念佛声不断，佛心自然相契，三昧自成矣。</p>
<p class="bodyContent">元月廿二日</p>
<p class="bodyContent">《莫王智睿女居士哀挽录》题辞</p>
<p class="bodyContent">智睿居士能一见《文钞》，即生信心，持斋念佛。为期未久，即能预知时至，念佛而逝。可谓女中丈夫，不愧智睿之名。愿世之须眉丈夫，闺阁淑媛，无让彼独得解脱也。则幸甚。</p>
<p class="bodyContent">民十八己巳二月十七日</p>
<p class="bodyContent">题高杭生居士所藏无量寿佛扇面</p>
<p class="bodyContent">外息诸缘，内心无喘，心如墙壁，可以入道。<a id="page29"></a>
</p>
<p class="bodyContent">念佛随笔</p>
<p class="bodyContent">《法华经》藏，深固幽远，无人能到。吾人有志趣入，且请志诚恳切，专持阿弥陀佛圣号。若能都摄六根，净念相继，自可潜通佛智，暗合道妙。现生即可顿出五浊，高登九品，以至证无生忍，成菩提道。此语虽极平常，实为诸佛秘要。若是通家视之，必定为之一笑。此文灵岩寺留有真迹，但无题目，此题由涛僭题，慧容识。</p>
<p class="bodyContent">净土法门说要</p>
<p class="bodyContent">王求是 龚云伯记</p>
<p class="bodyContent">原夫众生与佛，本性原无二无别。只以众生不守自性，为尘劳所污，习染所蔽，致迷悟攸殊，生佛迥别。惟众生迷有浅深，根有大小。如来乃随机设教，对病发药。为实施权，开权显实。于一乘法，作种种说。善根成熟者，令其直登觉岸。恶业深厚者，令其渐出尘劳。是以四十九年中，大小、渐顿、半满之教，随其种性，施以教化。</p>
<p class="bodyContent">宗、教法门，多仗自力。纵令宿根深厚，彻悟自心。倘见思二惑稍有未尽，则生死轮回依然莫出。况既受胎阴，触境生迷。由觉至觉者少，从迷入迷者多。上根犹然如是，中下又何待言？生死了脱，是诚不易。惟念佛求生净土法门，专仗弥陀愿力。无论善根之熟否，恶业之轻重，乃至五逆十恶，但得生信发愿，持佛名号，临命终时，定蒙弥陀接引，往生净土。善根成熟者，固顿圆佛果，即恶业深重者，亦得幸预圣流。较之仗自力者，其中难易得失，不待烦言而解。故此净土法门，乃三世诸佛度生之要道，上圣下凡共修之妙法。诸大乘经，咸启斯要。历代祖师，莫不<a id="page30"></a>
 遵行。</p>
<p class="bodyContent">顾或以净土法门至简至易，虽愚夫愚妇亦能为之，遂藐视净土。不知净土一门，三根普被，十界齐收。《华严·入法界品》，善财童子于证齐诸佛之后，普贤菩萨乃以十大愿王劝进善财，及与华藏海众，令其往生西方极乐世界，以期圆满佛果。夫善财位登等觉，华藏海众无一凡夫二乘，乃四十一位法身大士，破无明证三德之人，尚尔回心念佛，愿生西方。又华藏海中，净土无量，而必回向西方。可知往生极乐，乃出苦之妙门，成佛之捷径也。</p>
<p class="bodyContent">又永明禅师，为修行人确示要道，开出四料简：（一）有禅有净土，犹如戴角虎。现世为人师，来生作佛祖。（二）无禅有净土，万修万人去。若得见弥陀，何愁不开悟。（三）有禅无净土，十人九蹉路。阴境若现前，瞥尔随他去。（四）无禅无净土，铁床并铜柱。万劫与千生，没个人依怙。此永明四料简，乃大藏之纲宗，修持之龟鉴。先须认准如何是禅，如何是净，如何是有，如何是无，然后逐文分剖，则知字字的当，无一字能移易。禅者，即吾人本具之真如佛性，即父母未生前本来面目，即无能无所，即寂即照之离念灵知，所谓纯真心体也。净土者，即信愿持名，求生西方。非偏指唯心净土，自性弥陀。有禅者，即参究力极，念寂情亡，彻见本来面目，明心见性。有净土者，即真实发心，生信发愿，持佛名号，求生西方。禅与净土，是约教约理。有禅有净土，是约机约修。一理一事。理虽如是，须如理起行，行极证理。务使实有诸己也。倘参禅未悟，或悟而未彻，皆不得名为有禅。倘念佛而无信愿，或有信愿而不真切，悠悠忽忽，敷衍故事，或行虽精进，而因地不真，心恋尘境，乃至求来生富贵，生天求乐，皆不得名为有净土。</p>
<p class="bodyContent">（一）有禅有净土，犹如戴角虎，现世为人师，来生作佛祖者。其人彻悟禅宗，明心见性，又复深入经藏，备知如来权实法门。而于诸法之中，惟以信愿念佛一法，自利利他。其人有大智慧，有大辩才，邪魔外<a id="page31"></a>
 道，闻而丧胆，如虎之戴角。有来学者，随机说法。应以禅净双修接者，即以禅净双修接之。应以专修净土接者，即以专修净土接之。无论上中下根，无一不被其泽。岂非人天导师欤。至临命终时，蒙佛接引，往生上品。一弹指顷，花开见佛，证无生忍。即最下证圆初住，能现身百界作佛，故曰：“来生作佛祖。”</p>
<p class="bodyContent">（二）无禅有净土，万修万人去，若得见弥陀，何愁不开悟者。其人虽未明心见性，却是决志净土，求生西方，志诚念佛，感应道交，定蒙摄受。力修者，固得往生；即五逆十恶，临终十念，亦皆蒙佛化身前来接引。非万修万人去乎？既生西方，见佛闻法，虽有迟速，然已高预圣流，竟不退转，渐证圣果。则其开悟，可不待言。故谓“若得见弥陀，何愁不开悟。”</p>
<p class="bodyContent">（三）有禅无净土，十人九蹉路，阴境若现前，瞥尔随他去者。其人虽略识心性，而见思未尽。直须磨厉净尽，至于无余，则生死方可出离。若一毫未断，六道轮回，依然难逃。生死海深，菩提路远，即便命终，归途莫测。十人之中，九人如是。故曰：“十人九蹉路。”蹉者，蹉跎，即俗所谓耽搁也。阴境者，中阴身境，即临命终时，现生及历劫善恶业力所现之境。眨眼之间，随其业力，便尔受生，一毫不能自作主宰。如人负债，强者先牵，心绪多端，重处偏坠。故曰：“阴境若现前，瞥尔随他去。”</p>
<p class="bodyContent">（四）无禅无净土，铁床并铜柱，万劫与千生，没个人依怙者。其人既未彻悟，又不求生净土，悠悠泛泛，修诸法门。非指埋头造恶，不修行者。既不能定慧均等，断惑证真。又不能仗佛慈力，带业往生。以毕生修持功德，感来生人天福报。现生既无正智，来生即随福转。享福愈大，恶业愈多。既造恶业，难逃果报。一息不来，即堕地狱，偿其夙债。所谓铁床并铜柱是也。如是造业之人，譬如慧日，盲者不见。虽有诸佛菩萨垂以慈悲，以彼恶业障故，不能获益，永劫受苦。故曰：“没个人依怙。”<a id="page32"></a>
</p>
<p class="bodyContent">夫一切法门，专仗自力。净土法门，专仗佛力。一切法门，惑业净尽，方可了生死。净土法门，带业往生，即预圣流。又佛在世时，众生色心业胜，依仗自力，或可证道。今当末世，根劣障重，知识稀少，若舍净土，无由解脱。永明禅师恐世不知，故特举料简以示来兹。诚迷津之宝筏，昏衢之明灯也。</p>
<p class="bodyContent">修持净土念佛法门，当以信愿行为宗。信者，当笃信佛力。弥陀如来在因地中，发四十八愿，愿愿度生，中有念我名号，不生我国，誓不成佛。今者因圆果满，故我今念佛，必得往生。次信佛力慈悲，摄受众生，如母忆子。子若忆母，如母忆时，定蒙接引。次信净土法门，如永明禅师四料简所言。较诸余法，其间大小难易得失，迥然不同。虽有余师称赞余法，不为所动。乃至诸佛现前劝慰，令修余法，亦不退转，此乃真所谓信也。愿者，愿以此生誓往西方。不取多生修习，于秽土中头出头没，从迷入迷。复愿既生西方，回至娑婆，度脱一切众生。行者，真实依教起行。《大势至念佛圆通章》云：“都摄六根，净念相继，得三摩地，斯为第一。”则知念佛之法，当都摄六根。都摄六根之前，尤当先摄二三根。二三根者，何也？即耳口心是也。将南无阿弥陀佛六字，一句一句，一字一字，口中念得明明白白。心中念得明明白白。耳里听得明明白白。稍有不分明处，即是不真切而有妄想只念不听，易生妄想。念佛固要字句分明，不加思索。其他看经亦然。切莫一路看一边分别，则获益少而情想多。昔有写经者至诚写经，专心一意，只管写经，别无情见，迨天已黑，仍抄写不辍。忽有人告以天黑，何能写经？尔时写经之人，情念一动，遂不能写。夫明暗之分，众生之妄见也，众生之凡情也。故当专心一意，妄尽情空之际，只知写经，不知天之既黑，亦不知天黑则无光，而不能写经。迨至为人提破，无明动而情想分。妄念一动，光明黑暗，顿时判别，遂致不能写经。故知用功之道，端在专摄，不事情想。若无思想，那有邪见？邪见既无，即是正智。<a id="page33"></a>
</p>
<p class="bodyContent">又修净土者，当提倡因果。在上智之人，固本乎伦常，了知其所当为，与其所不当为者。对中下之人，若不将因果之说，详细剖明，报应事迹，昭然揭示，何以警其操行，而束其身心？故因果为入道之初门。且笃信因果，亦自不易。小乘初果，大乘初地，乃真能笃信因果者。初地以降，初果以还，一遇违缘，杀盗淫妄，且不可保，起惑造业随之。而聪明之士，犹或小视因果，以为此不过为中下人告。不知粗知其意，不足称为信也。知而不能躬行实践，亦不足称为信也。惟初果初地预流圣人，乃能不受后有。不受后有，不入色声香味触法之人，乃能称为笃信。故梦东云：“善谈心性者，必不弃离于因果，而深信因果者，终必大明乎心性。”顾何以世间念佛人多，真能了生死者少。只以念佛之人，无深信切愿，但求福报，希图来世富贵。不知希图来世富贵，譬如仰天射箭，力尽则还，非但无益，且有损也。即如今世念佛，感人天福报，有福报而无正智。以有福报故，则有势位富贵。以无正智故，则愚痴而不信因果。夫以不信因果之人，处势位富贵之地，如虎附翼，益增其恶。故福报愈大，造孽愈多。既造恶业，应受恶报。此所谓三世怨也。故念佛者，断不可存福报之心，当以猛利直前，往生西方，为了脱生死之妙法。故彻悟禅师云：“真为生死，发菩提心，以深信愿，持佛名号。”十六字，为念佛法门一大纲宗。又云：“一句弥陀，我佛心要，竖彻五时，横赅八教。”甚哉，一句弥陀，微妙难思，惟佛与佛，知其究竟。等觉以还，尚有未尽，所谓菩萨少分知。若我辈凡夫，尤当信而行之。</p>
<p class="bodyContent">江浙战后开示法语</p>
<p class="bodyContent">现今江浙战事已息，而人民一时难以复原。伤哉，人民罹此鞠凶，总因宿世恶业，感此极苦恶报。固当以三世因果与一切有缘者说，勿令<a id="page34"></a>
 再造此种业报之因，则将来自可不受此种恶报之果矣。此种恶因，多半因杀生食肉而起。凡一切人皆当令其戒杀护生，吃素念佛。则为从根本上解决之无上妙法也。惜乎，人只知有己，不知有人。尚论推及一切物类乎？及至恶报临头，则人之受刑杀，比畜之受刑杀，又何各别乎哉？《经》云：“菩萨畏因，众生畏果。畏因则可不受果。畏果则毫无所益。倘移畏果之心以畏因，则世界自可清宁矣。</p>
<p class="bodyContent">开示五则</p>
<p class="bodyContent">陈景藩笔记</p>
<p class="bodyContent">示修行方法（一），凡修持宜专不宜杂。念佛一法，超过一切。或荐亡，或祈亲寿，并一切所求，皆可如愿。但以求生西方为主。万不可求来生福报。若求来生，便无往生之利益矣。宜熟阅《文钞》，其所以然之事理自知。至于今人之病，及对症之药，《文钞》中亦俱说之。总以提倡因果报应，为挽回世道人心之据。</p>
<p class="bodyContent">示修行方法（二），修行用功，固宜专精。然凡夫妄想纷飞，若不加经咒之助，或致悠忽懈怠。倘能如丧考妣，如救头然之痛切。则于一行三昧，实为最善。若以悠忽当之，久或懈惰放废，固不如兼持经咒为有把握。汝祈我决，我与汝说其所以，汝可自决。总之生死心切，诚敬肫挚，则专兼均可。否则专落悠忽，兼落纷繁。良以根本不真切，故致一切皆难得利益矣。</p>
<p class="bodyContent">示《法海梯航》不契机，著书立言，大非细事。祈且一心念佛。待其业消智朗后，欲使初机得益，再为属笔，庶少机教不合之弊。汝之此书，究于现在人之病根，及其治法，未曾指明。虽泛示佛理，亦能令人生信。<a id="page35"></a>
 而初机之人，于此各别名词，多不明瞭。必致互相征诘，无事生事。而于念佛一事，反为不关紧要。此光之不赞成汝书之本意也。既不赞成，又何得略改而略批？以期汝知其所以，不致犹梦梦不已也。</p>
<p class="bodyContent">示不必注意诗文，汝《法海梯航》不次第，诗文亦不真次第，但审慎读有益身心之书，及认真念佛，不必注意于诗文。若于书得其所以，于念佛得其利益。自然诗文超格。否则亦只强配硬排，究于心法，有何关涉？</p>
<p class="bodyContent">示办同善会，凡作公益事，不得沾染分毫。否则不但欺人，且成欺心欺佛。改恶迁善，须从起心动念处论。何况公然实行其欺人之事乎？今之瞎捣乱者，皆不知因果，不知罪福报应之极愚痴人也。使彼有真心智慧，即以杀身之威胁之，令其如此而行，亦必不为也。望注意是幸。</p>
<p class="bodyContent">净业社开示法语</p>
<p class="bodyContent">寄尘记</p>
<p class="bodyContent">今天，是念佛七的第一日。我把佛七的来历，说与诸位听。现在打念佛七的地方很多，其所修方法及开示的言辞，大致亦复相同。我今先将此次念佛七的因缘说说，再将念佛的大纲说说。如此可以明白念佛宗旨之所在。否则根本未知，立不定脚跟。或随经教知识语言所转，以致舍此而修余法门也。念佛一法，如阿伽陀药。梵语阿伽陀，华言普生，亦云总治。以普生总治一切病故。念佛一法，能除八万四千烦恼，亦复如是。所以念佛法门，包罗万象。一切诸法，无不从此法界流。一切诸法，无不还归此法界。以其为诸法总持，故得无法不备，无机不收也。佛唯欲众生超凡入圣，了生脱死。然众生根机不一，心愿各别。或有众生求福求<a id="page36"></a>
 寿求财求子等，只要心诚求之，有求必应。此虽是世间法，然接引下根，渐种善根，故亦满愿。若论佛之本意，唯欲众生一心念佛，求生西方，仗佛慈力，临终接引往生西方。一得往生，便出三界轮回之苦。从兹渐进，以致成佛。方为念佛究竟实义。</p>
<p class="bodyContent">第一因缘，若论来因，此话很长。曾记民国十一年，光至申，住太平寺。江易园居士因大陆轮船失火，欲作佛事。光劝他念佛七日。又令彼公司主事者，陪念到底。以念佛利益，比他种佛事功德殊胜。欲令烧死溺死之人，得真实利益，故令专一念佛也。前年江君夫人死，欲作佛事，寄洋一百元，祈光为作佛事。于是在普陀法雨寺打一佛七。圆满之夜，颇有灵感。然江君本来对于念佛心甚切，其全家被他感化，念佛亦甚切实。因于丧事中全家念佛，不特此也，江君于家乡颇著名望，其对乡人也平时皆劝其念佛。一方之人，皆受其感化。凡乡间送奠仪者，悉皆却之。告人言：“凡来吊丧者，念佛一枝香，胜于送奠仪多多矣。”自是乡人分作数班，一日来一班念佛。念至数日方了。由有此种原因，江君的儿子，名叫有朋，于法雨佛七圆满之夕，梦见来许多信。就中取一封上楼上佛堂看之，佛堂之灯，明逾电光。打开信封，系一图画，即极乐世界之境象也。法雨打佛七，共有十六僧人。于先一日，光对众僧说，你们念佛，要老实恳切，自他俱得其益。因此僧人各各认真。此亦灵感之一因也。此事略状，已登居士林林刊。欲知其要，可检阅之。去年江易园居士父亲死，彼亦寄洋，祈光为打佛七。今年其友吴长荣之母死，亦寄洋祈打佛七。彼信寄普陀，光于本月初三来沪，初四到南京，初七回沪，始知其事。商之太平寺真达和尚，但太平寺已应赵竹君家佛七，不能并行。复转商于关别樵居士，就佛教净业社为道场。关居士面允，所以今日就此处为佛七道场。江易园居士平生最欢喜念佛。对于念佛法门，提倡不遗余力，颇著灵感。去年婺源地方亢旱，易园劝大家一心念佛，不几日即下大雨。因此立一佛光莲社。入社念佛者甚多。亦拉光为名誉会长。其念佛灵<a id="page37"></a>
 感，种种不一。如祷雨祈晴及愈病等事，皆颇彰著。可知念佛利益最大。此为第一种因缘。又去年李云书居士，因其弟妇病重，来太平寺欲作佛事。我劝他打念佛七。其弟妇之病，经许多医生医不好，末后一医生悯其受苦难堪，令吃快活药以速死。云书因为设法求佛加被，故此来与光商。光令打念佛七。不久光回山，亦不知得何利益。至今年四月初七，光往居士林看谛闲法师。李云书亦来，言去年当打佛七第一天，他的弟妇得了一梦。梦见在三圣堂同僧众在一处念佛，工夫甚久，且甚清爽，病遂渐轻。云书对彼说：“我在太平寺为你念佛，不是三圣堂。”彼弟妇言：“不是太平寺，是三圣堂。”后来打听方知太平寺是普陀三圣堂下院。可见有病之人，若能念佛，必蒙佛力加被，令病痊愈。此其明证者一也。今年七月间，李云书自己有病，当病重时，请数居士念佛，后以昏迷不懂人事乃止。继思去年弟妇打佛七事，著人至太平寺访我，及真达和尚。因我二人同在普陀，遂寄信祈来沪打佛七。以七月间普陀香市已过，时正清闲，遂在普陀三圣堂打佛七，择于七月十四日开坛，二十日圆满。光十三日即与云书信，十七日彼回信，云已好了八九了。现在李云书病体全好，只是体气尚未复原。李云书如此重病，藉佛七加被，得以痊愈。灵验如此，此其明证者二也。</p>
<p class="bodyContent">第二纲领，现在的人，多多好奇，好铺排张罗。如护国仁王法会，金光明法会，持楞严咒法会，大云轮法会等。此种法会，功德利益，不可思议。但以今人财力单薄色力单薄。虽云举行，难获胜益。以非人人能行之事故也。若念佛念观世音菩萨，则无有一人不能行者。故其利益，非一切法会所能比也。以念佛法门，三根普被，最为逗机。虽孩提之童，亦能为之。若念经只可少数人，不能人人皆念。四五年前，四川一通告寄来，言川中战事不息，欲祈消灭，令一切人念楞严咒。要知楞严咒能讽诵者，千人之中，难得其一。且刊印许多令人佩带，及贴于门首等。事颇烦琐，所费又多。何如念佛，或念大悲咒，或念观世音菩萨，较为直捷了<a id="page38"></a>
 当。故我见彼诵楞严咒的倡议，甚为好笑。以其徒事铺张，无补实事故也。既然如此，则远不及念佛利益。以一句阿弥陀佛，即佛所证之无上菩提觉道。吾人若能以此名号自熏。久而久之，即能与佛气分相同。况此一句，无一人不能念。即或懒惰懈怠不肯念，闻大家念佛音声，亦有利益。两两比较，故胜于念经多多矣。以念佛最极简便。即不念佛者，闻佛音声，一历耳根，即种善根。由此一句佛号，灌入八识田中，将来遇缘即发。设使怨鬼恶病逼迫，念佛便能却之。所以凡具信心念佛的人，应当以此普劝修持。不独家人父子，应当劝导。即一切有缘之人，亦当如是劝导也。问：“念佛一法，何以见得三根普被？”答：“五逆十恶极重罪人，临命终时，地狱相现，闻善知识教以念佛，或念十声，或念数声，即可蒙佛接引，往生西方。以其苦逼，发恳切心，故得成办。不得以泛泛悠悠念者为比而生疑也。此为下根。若论上根，以初发心住，乃至十住十行十回向十地等觉四十一位法身大士，皆须念佛回向往生，以圆满佛果。由此言之，一切法门，皆以念佛为其归宿。若唯务高深，谈玄说妙，则如数他人宝，自无半钱分，毕竟自己受用不著。以业尽情空，方了生死。但能谈说，有何利益？须知见思二惑，即是生死根本。不到业尽情空地位，何由得了生死。念佛则仗佛慈力，利益宏深。故清凉国师说：“愚夫愚妇，颛蒙念佛，即能潜通佛智，暗合道妙。念佛法门，最合末法时机。”善导和尚说：“若论学解，一切法门，都应当学。若论修持，须择契理契机者，方有实益。”念佛一法，因该果海，果彻因源。最为契理契机。今人俱宜修持。然念佛法门，亦有多途。求其妥当，惟有持名。即如观像观想，亦有流弊。以心地不明，观法不知，或起魔事。若观实相，则谁能彻契？是故念佛之人，不可务为高远，当事实行也。缅甸一后生，念佛甚切，颇现净妙境界，自以为得。光令但期一心，勿希境界。否则难免著魔。今年四月间来信，所有境界，极其险恶。光与彼书，当摄心静念。所有境界，皆作幻化。好勿欢喜，恶勿怖畏，自可消灭。须知千江有<a id="page39"></a>
 水千江月，万里无云万里天。若到心佛相应之时，有境界无境界皆可。未到心佛相应之时，妄欲即见胜妙境界，即是招魔之根。古人云：“余门学道，如蚁子上于高山。念佛往生，似风帆扬于顺水。”《华严》一经，圆该诸法。究其归宿，乃在回向往生西方。诸大乘经，无不赞扬净土，四经专明其致。西天，则文殊，普贤，马鸣，龙树等菩萨，自行化他，悉皆指归净土。东土，自远公庐山结社以来，昙鸾，道绰，天台，善导等，代有闻人。良以佛悬知后世众生，根器薄弱，特开念佛法门。故诸菩萨祖师极力提倡，以期一切众生，同于现生了脱生死。语云：“少实胜多虚，大巧不如拙。”念佛法门，须以实行做去。故莲池大师临终嘱大众曰：“愿大家老实念佛。”诸位果能老实念佛，则不负如来说此特别法门之大慈悲心矣。</p>
<p class="bodyContent">南京素食同缘社开示法语</p>
<p class="bodyContent">黄忏华 龚慧云谨记</p>
<p class="bodyContent">印光无知无识，少参少学。今承诸大居士之招，实深惭愧。窃维佛法有五乘：（一）人天乘。人乘持五戒，得生人道。天乘行十善，得生欲界天。加四禅四定，则生色无色界天。（二）声闻乘。修四谛，得四沙门果。（三）缘觉乘。观十二因缘，得辟支佛果。（四）菩萨乘。修六度万行，证菩萨果。（五）佛乘。行大慈大悲，成正等觉。人天乘，而兼菩萨乘、佛乘者，其唯净土法门乎？盖人天乘，只修五戒十善，俱是有漏功德。惟此净土法门，乃能出三界，了生死。修净土者，必须敦笃伦常，恪尽己分，父慈子孝，兄友弟恭，夫和妇顺。加以四弘誓愿，广大其心，自行化他。普令内而父母妻子，外而邻里乡党，皆修五戒十善，并修净土法门。以深信愿，念佛求生西方。是人虽系凡夫，实即菩萨。何以故？以心<a id="page40"></a>
 广大故。昔有一沙弥随一尊者行路，沙弥忽发自利利他上求菩提，下化众生之愿，尊者即令其前行。沙弥后忽转念众生若是之多，如何度脱得尽，不如自利为得，时尊者即令其随后。沙弥忽又转念，仍当度脱众生，尊者复令其前行。沙弥异而问之，尊者曰：“尔初发大菩提心，即是菩萨，我虽罗汉，乃系小乘，故请尔前行。继尔退菩提心，则我乃圣人，尔乃凡夫，理应在后。后尔又发菩提心，故仍请尔前行。”由此观之，发菩提心，功德无量无边。我等欲增长善根，非发菩提心不可。现当末劫，礼教云亡，欲挽回世道人心，必先提倡因果报应，生死轮回。世间圣人所说因果，如积善之家，必有余庆，作善降之百祥等语，辞简义赅，后人每习焉不察。出世间圣人所说因果，至为详尽。上智得以了生脱死，超凡入圣。中下之资，鉴于行恶而得恶果，行善而得善报，亦可勉于为善。虽穷凶极恶之人，亦有惮而不敢为。故因果报应，实彻上彻下之一法。或以因果报应之说，系属小乘。不知六度万行，亦是因果。如来成正等觉，乃至凡夫堕阿鼻地狱，亦无非因果也。故佛教倡明因果，其有利于人者，深矣。昔文王发政施仁，泽及枯骨，然不及二三百年，而杀人殉葬之风，遍于天下。而且以多为荣，天子诸侯大夫士，皆随力而为之，竟有至数百上千者。以秦穆公之贤，尚杀百七十余人以殉葬。子车氏三子，乃国之良臣，皆杀以殉葬，况其余者乎？其原皆由于不知三世因果之故耳。自佛法入中国以后，史册上未闻有殉葬之举。此亦未始非如来三世因果之说有以致之也。当今之世，杀劫方盛，尤当提倡戒杀吃素。杀劫者，杀业所成。杀业最大者，曰食肉。因食肉之故，感得一切天灾人祸，旱干水涝，淫雨瘟蝗。食肉之害甚多，说不能尽。姑举一喻以明之。昔列国时，鲁有二勇士，各处一地，一日相逢，沽酒共饮。一曰：“无肉不能成欢，当买肉。”一曰：“尔我皆肉也，何更求肉乎。”乃互相割食，兼复割以互奉，以致于死。此事在吾人视之，以为大愚。不知食肉之人，不悉因果报应。他日人死为畜，畜死为人，其互相啖食，何异于是？不过隔世同<a id="page41"></a>
 时之别耳。且尤有甚者，二勇士互食而死，其因果报应，一时俱了。而食肉之人，因果且纠缠不已，报应亦无有已时。《楞严经》云：“以人食羊，羊死为人，人死为羊。如是乃至十生之类，死死生生，互来相啖。”经有明文，至可悚惧。兹又略述数义，以明不宜食肉之理。（一）由不忍之心，一切含灵，皆是同体。由仁民而爱物，太和元气，布满人间。则知杀戮生灵，了无义理。一切众生，悉皆贪生怕死，我何忍残生害命，以充口腹？（二）因果报应。一切生灵，皆由往昔不知因果，堕落畜类。今我杀食其肉，他年彼之恶报既尽，我之杀业方成，则我亦将为彼俎上肉矣。是故戒杀吃素，非特为生灵计，亦为自身计也。明翰林刘玉绶，船泊苏州，梦一伟丈夫求救，自称宋偏将军曹翰。因屠江州，世世作猪。此对门屠者，顷所宰第一猪，即我也。祈为救援。醒而果见屠将杀猪，遂买而放之阊门一寺中。凡呼曹翰者，其猪皆回首望之。是可为人变畜生，畜生变人之证。载籍上活阎王活小鬼之事甚多。此皆天地鬼神，透露一点因果报应生死轮回之消息，以警戒世人也。（三）一切众生，皆我过去父母眷属。吾人既明因果轮回，则一生有一生之父母眷属。历劫多生，有历劫多生之父母眷属。如是历劫多生之父母眷属，轮回六道。其间若有造恶者，难免不投入三途。故吾人对六道众生，应作父母妻子想。岂有孝子贤孙，而食其亲者乎？岂有慈父慈母，而食其子女者乎？此际一思量，不忍食亦不敢食矣。即祭祖先，亦不应用肉，以名为敬之，实则害之也。至于以肉食奉父母，皆令父母折福获殃。父母有福德善根者，损其福德善根。无福德善根者，增其受杀恶业。昔佛在世时，一寡妇为夫周年，购肉以祭。途遇如来，如来谓之曰：“此肉汝夫之所转变者也，何能以彼之肉，祭彼之灵乎？”即推而敬天地，祀鬼神，亦不应用肉。天地鬼神，岂有不深明因果，贪此秽浊腥臊之肉，而来格来享乎？是则用血食以奉祀者，欲求福而反更得祸也。（四）一切众生，皆是未来诸佛。以一切众生，皆具佛性，皆当作佛，故是未来诸佛。且畜类中，时有佛菩萨化现于<a id="page42"></a>
 其中，方便度生。如《清凉志》中载薄荷事。一僧在五台，遇一异僧，出一函，嘱交薄荷，未言地址。一日过卫辉，见一群小儿呼薄荷。僧问薄荷何在。小儿指墙下所卧之猪曰：“这不是？”僧取书呼薄荷掷之，其猪人立，以两蹄接而置口中，便立化。方知此猪，乃菩萨所现。其屠所杀甚多，若其猪至薄荷前，则便任其宰杀，了不逃走叫呼，故其屠爱惜薄荷。凡欲杀猪，牵薄荷至其猪边围绕之，则直同杀死者一般。以故多年养而不杀。以其猪清洁，爱食薄荷，故以为名。初其僧受异僧之函而去，于途中思之，此函将投何所，乃私拆其封。大意谓，度众生若得度脱，即当速返，免致久则迷失。僧异之，复为封讫。至是，方知薄荷乃大菩萨也。绕猪一匝，而群猪即证无生法忍。其威德神力，岂可思议乎哉？又唐文宗喜食蛤，一日有一蛤坚合不开。帝亲开之，中有肉身观音大士像，庄严异常。由此观之，肉尚可食乎？倘误食佛菩萨所化之身，其罪过可胜言哉？吾人若知此理，自不敢食肉，亦不忍食肉矣。吾人当真为生死发菩提心，以深信愿，持佛名号，求生西方。不须别修他法。若仗自力修禅定，欲了生死，甚难甚难。以其须至业尽情空，见思惑尽，方出生死。佛在世时，见思惑业断尽无余者，固不乏其人。末法时代，根性陋劣，断惑证真者，诚不易得。惟有净土一门，能于临命终时，仗佛慈力，往生西方极乐世界。即已了生脱死，超凡入圣矣。又净土法门，不可看得太轻。以法身大士，如观音，势至，文殊，普贤等，皆不能出此法门之外。亦不可看得太难。以凡有心者，皆堪作佛。但持阿弥陀佛万德洪名，则往生一事，如操左券。修净土者，当孝养父母，奉事师长，慈心不杀，修十善业。身三，口四，意三，皆归于善，是为三世诸佛净业正因。次则受持三皈，具足五戒，不犯威仪。次则深信因果，发菩提心，读诵大乘，劝进行者。但皆以孝养父母等世善为根本。若依余法门，皆仗自力。如渡海然，有翼者固能飞渡。能浮者，已不足恃，况不能浮者乎？仗佛力，则如乘轮渡海，须臾即达彼岸。又如平民致身贵显，殊非易事，而王子甫诞，即<a id="page43"></a>
 为储君。此其间自力他力，难易得失，不可同时而语也。顾号为通宗通教之人，往往不信净土法门，且目为愚夫愚妇之所为。曷不观夫大智律师，五祖戒、草堂青之已事乎？大智律师，初颇藐视净土，后读《续高僧传》，见慧布法师云：“方土虽净，非吾所愿，假使十二大劫在莲华中，受诸快乐，何如我在五浊恶世教化众生乎？”遂生诽谤。后因大病，始知毫无把握，遂发愿尽此报身，弘扬净土。二十余年，手不释卷，以净土为依皈。五祖戒禅师，草堂青禅师，其功行之高，迥出恒流。徒以见思惑未能净尽，又复轮转人间。故知了生脱死，入圣超凡，舍净土别无长策。念佛一门，须信愿行具足。信之既深，则发愿必切。发愿既切，则行持必力。但念弥陀，莫加他法。当以真信切愿，执持名号。都摄六根，净念相继。心念耳听，字字句句，念得分明，听得分明，便是往生正因。既以此法自行，必须又以此法化他，则化功归己，实为往生最胜资粮。惟当先劝自家父母兄弟妻子，以身为本，由亲而疏。又念佛功德，不但能往生西方，并能消除奇灾横祸。凡怨业病，医不能治者，若至诚念佛，久之皆得痊愈。以医者只能医病，不能医业。惟念佛则身病心病，无有不治也。伏愿诸居士都要发菩提心，提倡因果报应，生死轮回，戒杀护生，吃素念佛。所谓以果地觉，为因地心。故得因该果海，果彻因源。诚所谓甚难希有之法也。</p>
<p class="bodyContent">丙寅七月</p>
<p class="bodyContent">世界佛教居士林开示法语</p>
<p class="bodyContent">显荫笔记</p>
<p class="bodyContent">佛法的最要问题，就是了生死。若论了生死这桩大事，很难很难。<a id="page44"></a>
 我们凡夫，根机劣，知识浅。而且五浊恶世，邪师外道甚多。要了脱生死，究竟如何了脱呢？惟有念佛法门，真信切愿，精进念佛，求生净土。佛法之中，方便多门，参宗学教，都可以了脱生死，何必一定要念佛呢？因为参宗研教，都要务到极处，如实修证，才有希望。这是全仗自力，谈何容易？念佛是攸赖佛的愿力加被。是兼仗佛力，自然确有把握了。譬如渡海，仗自力如飞渡。仗佛力如驾慈航。飞渡难免堕落之虞。驾慈航决定有到彼岸的日子。其中难易安危，想大家都能辨别底了。总而言之，仗自力参禅悟道，了生死，未证到家，总是不易了。念佛求生净土，只要信愿真切，行持坚固，就有了脱的功能。若论自力他力，禅净难易，讲得最清楚最明白，莫如永明延寿大师的《四料简》。照《四料简》说来，不通宗、教的人，固然要念佛。就是通宗、通教的，更要念。虽通没有证，总要念佛了脱生死，才是道理。永明大师，是阿弥陀佛化身。大慈大悲，开化众生。其《四料简》，是“有禅有净土，犹如戴角虎，现世为人师，来生作佛祖。无禅有净土，万修万人去，但得见弥陀，何愁不开悟。有禅无净土，十人九蹉路，阴境若现前，瞥尔随他去。无禅无净土，铁床并铜柱，万劫与千生，没个人依怙。”以上十六句《四料简偈》，真是慈航，望大家注意些呢。要明白这《四料简》的意思，先要明白怎么叫做禅，怎么叫做净，怎么叫做有，怎么叫做无，拿这禅净有无四个字看清楚，就明白《四料简》之意思。所以将禅净有无，略为抉择一下。所谓禅者，直指人心，见性成佛。如教中明大开圆解，彻证一念灵知本觉理体也。所以要亲见本来面目，方能算有禅。否则不能算有。所谓净者，是净土三经，深信切愿，求生净土的法门。自心净，则国土净。自力感，则佛力应。第一要信得真，愿得切，行得精进勇猛。所以须有决定不疑的信心，至诚恳切的发愿，且有一定不移的行持，才算有净土，否则不能算有。世人每以为枯坐，看看死话头，就算有禅。悠悠扬扬的念几句佛，就算有净。乃是大错而特错了。总而言之，有禅，乃是有明心见性的功夫。有净土，乃<a id="page45"></a>
 是有念佛往生的把握。这是最要紧的道理。然而明心见性，但是开悟，还没有证，总不能了生死。悟得就无生死，非门内语。当知悟是开眼，悟后才有真修实证的径路。不悟者未免盲修瞎练，堕坑落坎。因是之故，先须开悟，这是初步功夫。若论要证到家，正须火上添油，加功进步呢。</p>
<p class="bodyContent">《四料简》中第一句，有禅有净土者，谓既有大彻大悟明心见性的功夫，更能真信发愿求生西方。大彻大悟，猛虎相如，且有念佛了生死的把握，岂非如虎生角么？故曰犹如戴角虎。以自己所悟的，自己所行的，拿出来教化众生。应以禅机得度者，便为说禅。应以净宗得度者，便为说净。应以禅净双修得度者，便以禅净法门而化度之。如是言不虚发，机无不摄。开众生眼目，做人天师范。故曰现世为人师。以明心见性人，念佛求生。彻见自性弥陀，克证唯心净土。临命终时，上品上生。一弹指顷，花开见佛，便证圆教初住位。百佛世界，分身作佛。随类应现，化度众生，夫是之谓真精进，夫是之谓大丈夫。将来作佛祖，真语实语。伏望大众谛信。第二偈料简者，谓未曾大彻大悟。仗自己的力量，难望了生死。所以发愿求佛接引，修行净土法门。故曰无禅有净土。只要能深信，只要能发愿，只要能念佛。无论何人，都可以往生去的，故曰万修万人去。若有不懂道理的人，念佛只想求富贵，求生天，此等之人，不能算有净土。其不得生西方，只怪自己不发愿，不能怪弥陀慈父不来接引。若能发愿求生，总是能去的。既得往生，亲见弥陀，听受妙法，即时开悟。一生便证阿鞞跋致，不退转位。故曰但得见弥陀，何愁不开悟。从此看起来，净土法门，真是再好没有的了。第三偈料简。谓虽能大彻大悟，若不发愿求生净土，因未证到家，不得安身立命的受用。故云有禅无净土，十人九蹉路也。夫所谓十人九蹉路者，谓虽能开悟，而未能一定证到家，故云蹉路。或云十人九错路者，错路二字误也。岂有大彻大悟之禅家，而错路者乎？大彻大悟的人，未有安身立命的真地位。恐怕生死关头，未必确能作主。临命终时，循业流转，随多生之善恶业阴而受生去，<a id="page46"></a>
 可惧可畏。诚不如求佛接引，为最稳当，最靠得住也，故曰阴境若现前，瞥尔随他去也。此阴境，指无始以来之善恶业境，非指五阴魔境。盖大彻大悟之禅家，岂五阴魔而不知者，有是理乎？第四偈无禅无净土者，谓一般不知道修心的人，既无明心见性的功夫，又无发愿念佛的行持，乃是真正可危。就是修心未得开悟，总是盲修瞎练，不得解脱。虽然修得福报，无非生死业因。福报大，造业更深。福尽祸来，罪报难逃。地狱之苦，岂能幸免？生死轮回，谁为依靠？所以读了第四偈料简，尤为触目惊心。望大家知生死苦，发菩提心。无净土者，速速发愿修行，变成有净土。有净土者，还须精进勇猛，以决定生西为期望，要紧要紧。</p>
<p class="bodyContent">大家要晓得仗自力修持，自有何种力，但是无始以来的业力。所以万劫千生，难得解脱。仗阿弥陀佛的弘誓大愿力，自然一生成办。人身难得，佛法难闻，既到宝山，切莫空手而回也。又复当知念佛法门，不是专被下根。是三根普被的。无论利根钝根，上智下愚，直至等觉菩萨，都是向这个法门，然后能成佛。所以《华严经》善财童子遍参诸大善知识，证入法界海会诸陀罗尼门。最后普贤菩萨，以十大愿王导归极乐。从此看起来，净土法门，真是最高尚，最圆满的法门。若诬为愚夫愚妇之行者，直是谤佛谤法，地狱种子。不信净土者，其愚狂堕落，是至可怜愍者也。所以净土法门，有如是之高上者，因为普通教理修心，全仗自力。惟有净土，是兼仗佛力，是特别的教理，非是普通的教理。以普通的眼光，来观特别的教理，自然不得其当矣。普通教理，仗自力，如同功名上进，逐步高升。净土仗佛力的特别教理，譬如生在王家，出胎便为国储。其难易曲直，不待智者而知之矣。净土，道虽高贵，法无奇特。只要切心求佛，自蒙加被。当知佛的护念众生，过于父母爱子，所以有感必应的。而且我们本具的天真佛性，照天照地，亘古亘今。虽十恶五逆，他的本具灵光，不减一丝毫。但如明镜蒙尘，愚者以为没有光明，却不知拭去尘垢，其光明还现现成成。所以念阿弥陀佛，就是佛念遣妄念，乃<a id="page47"></a>
 是去尘垢的最好方法。念来念去，无非显自心本具的阿弥陀佛。自他相应，感应道交，往生妙义，可胜言哉？念佛的人，只要至诚恳切。心佛之心，行佛之行。有一分恭敬，得一分利益。具一分虔诚，得一分受用。望大家努力。</p>
<p class="bodyContent">现在世道日衰，人心日坏，欲根本补救，则须注意家庭教育。治国平天下，自齐家始。所以治国平天下的权力，妇女操一大半。妇女注重母教，教子循规蹈矩。童而习焉，长而行焉。良好的人格，便肇源于孩提之时。所以妇人之相夫教子，职任重大。一般女居士，须知妇人之得称太太者，以周朝开国之初，太姜、太妊、太姒，皆极贤德，母仪天下。所以称妇人曰太太。诸女居士当知太太之可尊可贵，各尽相夫教子之职分，为治国治天下的基本，庶几名副其实。</p>
<p class="bodyContent">修心者讲到极处，还在诸恶莫作，众善奉行二语。此二语三岁孩童说得，八十老翁行不得。究竟能做到这两句，便是诸佛地步。所以望一般修心的善男信女，大家注意注意。千言万语，总是要修心了生死。若论修心了生死的最要关头，就是诸恶莫作，众善奉行，发愿念佛。望大家将这几种意思，牢牢谨记。自然生死可了，佛道可证。勉之勉之。</p>
<p class="bodyContent">世界佛教居士林释尊成道纪念日开示法语</p>
<p class="bodyContent">古农速记</p>
<p class="bodyContent">今日是释迦佛成道之日，亦是我等成道之日。何以故？释迦佛今日成道后，即为众生说种种成佛之法。我等但能依法修因，即可成就佛果，与我释迦佛无异。《梵网经》中，佛已与我等授记云：“我是已成佛，汝是当成佛。”大众能知自己是当成之佛。即能奋勉，不复暴弃，扫除<a id="page48"></a>
 一切业障，积集一切功德，当来成道，今已决定。故曰：“亦是我等成道也。”《法华经》云：如来为大事因缘故，出现于世。欲令众生开佛知见，示佛知见，悟佛知见，入佛知见。所谓佛说法门，其旨趣无非欲令众生成佛。但以众生根器不一，根器大者，修习大法，现生成佛。根器小者，不能修大，更设方便，教令渐修。现生能了生死者，虽有其人，甚少甚少。佛以大慈大悲，在一切仗自力法门之外，设一仗佛力法门，即是令念佛往生净土法门。于是根器无论大小，皆得仗佛力以了生脱死。而我佛大事因缘，亦于是得以圆满矣。现在我等寿命又短，智慧又少，皆应依念佛法门修持，往生西方。切不可自大，以为西方何足生，轻视念佛法门。须知念佛，则汝心是佛。若不念佛，则汝心不是佛。《观经》云：是心作佛，是心是佛。人即不念佛，不能无念。既不能无念，则若不念佛，必念六凡。妄想颠倒，皆成生死根株，所以应当念佛。行住坐卧，不离此念。念来念去，念到生死根断。西方去时，便是上品上生也。教下诸宗，性相教理，精深浩博，研究非易。即能研究，亦只是语言文字上道理，非是心性上道理。要究彻心性上道理，甚少甚少。此是仗自力的法门。宗下或密宗，理多是妙。非根基浅薄者，所能领悟。宗下用功，要大彻大悟，明心见性，见佛成佛。但亦尚是宗门初步。既悟之后，再须修道，广行六度。于一切境上，断除烦恼习气。教下用功，先要大开圆解，与宗门彻悟是同。既开悟后，亦再须广行方便，断除习气，甚难甚难。念佛法门，是带业往生。往生之后，即不退转。寿命无量，一生成办。彼修禅宗已经彻悟者，念佛往生，固是上品上生。证菩萨地位，便能化身他方，普作佛事。若不念佛往生，未断烦恼习气，仍不能了生脱死。非若念佛法门，无论悟与不悟，烦恼习气，纵尚未断。但得往生，便是了生脱死，超凡入圣也。修密宗者，三密相应，即身成佛。但不善用心，即易著魔。即善用心，修此法门，便与其他法门相隔。非若修净土法门，与其他法门多无妨碍。故修密宗者，若能得益，固然是好。若一著魔，便成废物。<a id="page49"></a>
 我佛法门无量，总要量自己身分，择法而修，莫使求益反损也。净土法门，是十方诸佛下化众生，诸大菩萨上求佛道，所常用之法门也。根无大小，皆可修持，有大便宜，快修快修。不要听人说何法，便修何法。今日张三，明日李四。口头上说得天花乱堕，心地上丝毫也用不著。所以古来大法师，大宗师，对此净土法门，莫不提倡。有不提倡者，不知此法门之广大故也。今试言之，惟此法门，未成佛前，仗以自修。已成佛后，赖以度世。三根普被，凡圣兼资。上至等觉菩萨，下至阿鼻种子。高之不能超此外，卑之亦能预其中。广大圆满，无以复加矣。证诸《华严经》，善财菩萨经历百城，遍参知识，其第五十三次至普贤菩萨所，其时善财已证等觉之位，与诸佛齐等。而普贤为之赞叹如来胜功德后。对彼善财及华严会上四十一位法身大士，教以广发十大愿王。以此功德，回向往生极乐世界。良以圆满佛果，舍此末由也。其闻此法者，最下亦是初发心菩萨。修此十大愿王功德，皆须回向西方，方能胜进。再证诸《十六观经》，下品下生，是五逆劣根。临命终时，地狱相现。遇善知识，教以念佛。仗佛愿力，灭罪往生。即得了生脱死，超凡入圣。净土法门，神妙难思。苟于此信得极者，修此法门，万牛莫挽矣。然修此念佛法门欲生西方，须于身口意三业之间，修善断恶。方可与佛合德，命终自然感佛来迎，故曰净业。业净则心净，心净则感通自易。《十六观经》，以孝养父母，奉事师长，慈心不杀，修十善业等，为净业正因。何以故？乃造屋固基之法也。基若不固，屋虽造高，不免倾颓。欲生西方，须做好人。诸恶莫作，众善奉行，此二句，在字面上看来，固若容易。然究其实际，蘧伯玉行年五十，方知四十九年之非，曰：“夫子欲寡其过而未能也。”孔子读《易》，韦编三绝，曰：“假我数年，卒以学《易》，可以无大过矣。”若贤若圣，皆不能承当此二句者。昔白居易为杭州太守，谒鸟窠禅师。问曰：“如何是佛法大意？”答曰：“诸恶莫作，众善奉行。”此恶字，通身口意。无明四十一品，等觉大士，尚有一分无明未破，三德未圆，即是其<a id="page50"></a>
 恶。又九法界皆为恶。佛法界为善。所以此两句，便是佛法大意。白居易曰：“此二句三岁小儿亦能道。”师答曰：“八十老翁行不得。”此是总戒律，能修到，则一切戒律，皆修到矣。如此等人，再来念佛，未有不生西方者。</p>
<p class="bodyContent">今日诸位啜腊八粥，是何等因缘？须知即是庆祝佛成道的意思。但是应该昨天啜，何以故？因佛成道以前，啜乳麋故。原夫释迦佛未成道前，为悉达太子，十九岁出家，五年修习世间禅，知非究竟。乃入雪山，思惟佛道。六年苦行，日食一麻一麦。以致形容枯槁，消瘦不堪。出山以来，浴于尼连禅河，攀树而起，身力不支。时诸天人，知悉达太子将往菩提道场成道，佛须相好庄严。乃化作牧牛女，献佛九转乳麋。何谓九转乳麋？盖先从千牛穀乳，以饮五百牛。次穀五百牛乳，以饮二百五十牛。次穀二百五十牛乳。以饮一百二十牛。次穀一百二十牛乳，以饮六十牛。次穀六十牛乳，以饮三十牛。次穀三十牛乳，以饮十五牛。次穀十五牛乳，以饮八牛。最后乃以八牛乳，和以香稻煮成粥麋。太子啜此乳麋，形体复原，相好圆满。乃赴菩提树下，端坐思惟，断尽烦恼。于十二月八日明星出时，佛睹明星，豁然大悟。心镜开朗，得正等觉。即今日佛成道之事也。腊八粥，即仿乳麋。佛啜乳麋，而后成道。我等即以啜腊八粥，为庆佛之成道，其因缘如此。故西域以乳麋为上供。佛在世，多以乳供佛者。及佛灭后，有一居士以纯乳煮粥，供养一大德。大德啜之而叹。居士问故，答曰：“居士之粥，虽为美味。然不如佛世饮水。以我福薄，众生报劣，是以叹耳。”佛福德厚，水胜乳味。众生福薄，乳不及水。末世众生福更薄，切勿作越分想。念佛法门，大家要修持。要父慈子孝，兄友弟恭，夫敬妇从。在世为贤人，出世为佛弟子。以此教人，尤须以身作则，方可令人生信。所谓以言教者讼，以身教者从也。无论在家出家，皆应如是。切不要谈玄说妙，即能谈说，亦须脚踏实地。但能谈说，不能受用，如画饼不可充饥。修佛法如食，要他不饥才好。明楚石禅师《净土诗》有<a id="page51"></a>
 云：“西方有路少人登，一句弥陀最上乘。把手牵他行不得，但当自肯乃相应。”</p>
<p class="bodyContent">世界佛教居士林释尊圣诞日开示法语</p>
<p class="bodyContent">希觉速记</p>
<p class="bodyContent">诸位，今日释迦佛诞，佛为何降生人间，无非为末世众生作标榜。《法华》云：“佛为一大事因缘，出现于世。”大事者，即开示悟入佛之知见。众生本有佛性，业已迷失，应以戒定慧修持，反其本有。但众生根机不一。了生脱死，超凡入圣之法门，修持不易，众生未易担荷。所以又特开一净土法门。净土法门，至简至易，三根普被，利钝全收。盖念佛一法，亦可了生脱死，超凡入圣。须知净土法门，其大无外，为一切法门之归宿。行者切莫以为已经彻悟。倘不依此法门修，恐未易言了脱超入也。</p>
<p class="bodyContent">念佛人要生信发愿，持佛名号，愿生西方。离信愿行三者，则无有是处。只要深信切愿，不必一心不乱。都可仗佛威力接引，往生西方。倘使大彻悟人，再加以念佛，必能蒙佛接引，品位加高。参禅只管叫人参，重在开悟。然开悟后，能将烦恼断尽，固好。否则恐未易言了脱超入也。又有持咒者，云现身成佛。夫现身成佛，不过只能见自性佛，并非证佛果位。持咒人不明教理，不重戒行，只想得神通。由此心勇猛故，必将累劫多生冤业现前，容易著魔。倘以此心为消除罪障，助长修持，仍须念佛，或有好境。</p>
<p class="bodyContent">又修行人不可未得为得，未证为证。此乃犯大妄语戒，最最不可。昔有某居士，云已得阿罗汉果。有人谓既已得果，可以现点神变。然彼卒不能，而烦恼卒不能除。岂有罗汉而不断烦恼者乎？诸位切莫小看念<a id="page52"></a>
 佛法门。</p>
<p class="bodyContent">观音、势至，都是古佛示现。文殊、普贤大菩萨，尚求往生。吾等凡夫，安能轻视？念佛法门，为一切法门之大海。非其他法门，如小小沟渠可比。</p>
<p class="bodyContent">诸位须真为生死，发菩提心。世人学佛，往往不真。浏览经典，研求义学，不过图为大通家耳。大通家于断惑一层，恐不易易。现谛闲法师在觉园净业社讲《彻悟禅师语录》，诸位可常常往听。印光对于密宗持咒之法，窃以借此可以消除罪业。切不可妄求神通。务望大家留意，采纳鄙言，发心念佛。古人所谓把手牵他行不得。靠人相牵，殊无是理。望诸位各本自有佛心，老实念佛。</p>
<p class="bodyContent">上海法藏寺念佛开示</p>
<p class="bodyContent">马契西记</p>
<p class="bodyContent">念佛法门，其大无外。至圆至顿，至简至易。但须明白其所以然。苟明其理，生信发愿，无不得益。否则随别种境界所转，不生真信切愿。虽有念佛工夫，亦不能得佛之利益。佛说法门，均须仗自力往生，必须业尽情空。非然者，恐戛戛乎难矣。果能业尽情空，再加以念佛工夫，必可以上品上生。便能与观音大士，同一力量。应以何身得度者，即现何身而为说法矣。如做不到业尽情空地界，不如老实念佛。不存轻慢之心，不以意识卜度。临命终时，尚有感应之望。盖念佛法门，全仗佛力。不比余门，均系自力。自力与佛力相较，何啻霄壤之隔。所以从古愚夫愚妇，老实念佛，多有往生。而通宗通教者，或多失之交臂，诚可惜也。修行人须知娑婆苦，极乐乐。要愿离娑婆苦，愿得极乐乐。不可求人天福报，<a id="page53"></a>
 譬如处牢狱之求归家乡。然娑婆世界，乃一大牢狱也。极乐世界，方是好家乡。古人诗云：“自是不归归便得，故乡风月有谁争？”诸君果能一心念佛，求生西方，西方有谁争哉？要归家乡，不可犹豫，谓再过几年，则不能与佛相应。至诚恳到真信切愿即是西方种子。盖净土一门，以信愿行三法为宗。如鼎三足，缺一不可。或专崇行持，而不尚信愿，则执事废理，仍属自力法门。与专以自性唯心，而不仗佛力之执理废事，同一过失。所以蕅益大师云：“得生与否，全由信愿之有无。品位高下，全由持名之深浅。”笃哉斯论，不可不知。古人说法，穷无涯际。唯永明《四料简》所说，诚为末世众生指归家乡之一条大路也。请言其略。</p>
<p class="bodyContent">“有禅有净土，犹如戴角虎，现世为人师，来生作佛祖。”此禅净二字，必须分别明白。尤须知何谓有禅，何谓有净。世之人于看话头，参念佛的是谁，便谓有禅，执持名号，便谓有净，非也。禅者，即吾人本具之真如佛性。随缘不变，不变随缘。即寂而照，无能无所，纯真心体。是宗门所谓父母未生以前本来面目也。净者，信愿持名，求生西方。非偏指唯心净土，自性弥陀也。有禅者，须参究功深力极，山穷水尽，念极情亡。一旦彻见父母未生前本来面目。置之死地而后生，可以称之。有净者，须真为生死，发菩提心。上宏下化，自利利他，乃无愧色。其人苟彻悟禅宗，明心见性，备知如来权实法门，唯以信愿念佛，为通途正行。邪道敛迹，魔外丧胆。如虎生角，威猛莫敌。上中下根，利泽均沾。岂非人天导师乎？当来上品上生，证圆教，跻等觉，岂非来生作佛祖乎？</p>
<p class="bodyContent">“无禅有净土，万修万人去，若得见弥陀，何愁不开悟”者。其人虽未明心见性，然而决志求生西方故，勇猛精进。亦得蒙佛接引，证诸果位。果位中人，莫不大彻大悟。所谓若得见弥陀，何愁不开悟也。阿弥陀佛，大慈大悲，有四十八愿，愿愿度生。不但上善称名，可以向往。即五逆十恶，苟能起大惭愧，发露忏悔，无论一念十念，佛亦必摄受之。时雨润物，万物无不沾益。大海纳川，百川悉足汇归。万修万去，的实非谬。<a id="page54"></a>
</p>
<p class="bodyContent">“有禅无净土，十人九蹉路，阴境若现前，瞥尔随他去”者。此指参禅而不念佛者说。禅者，虽已明心见性，若见思烦恼，少有未除，六道轮回，依旧莫出。生死海深，菩提路远。踯躅中途，蹉跎濡滞。故曰十人九蹉路也。蹉者，蹉跎，谚释耽搁也。阴境，乃中阴身境，临命终时，方始发现。各随其善恶业力，以支配于善恶道中。五祖戒，草堂青，真如喆，是前车之辙也。夫以三公之悟，与见地高超如此，尚不免昏迷。遑论吾侪博地凡夫矣。瞥尔，谓一眨眼，喻其速也。阴境，有指五阴魔境。蹉路，有解错路者，均非。安有彻悟禅宗，深明教理，而不明五阴境界，而走错路途乎？所关甚大，不可不知。</p>
<p class="bodyContent">“无禅无净土，铁床并铜柱，万劫与千生，没个人依怙”者。世之人悠悠泛泛，不真参力究，不真信切愿，或复兼修余门，皆可谓无禅无净。虽感得来生福报，而因福造业，因业堕狱。铁床铜柱无人依靠。虽有佛力，亦莫奈何。截流大师说：“修行人不了生死，为第三世怨”，可惧也已。</p>
<p class="bodyContent">永明禅师，乃阿弥陀佛化身。所有提倡念佛偈句，通皆机理双契。此《四料简》，尤为参禅修净之无上警策。虽局于偈语，然言略意周。更无一字可以增损其间。学者宜细细研之。净土，乃特别法门。其余，乃通途法门。离则两益。合则两害。若夫修持法则，宜善言善行。诸恶莫作，众善奉行。父慈子孝，兄友弟恭，夫唱妇随。各敦伦常，不背世法。始可谓真佛弟子。否则，乃名教所不容，如来之罪人。念佛贵乎摄心，大势至云：“都摄六根，净念相继，入三摩地，斯为第一。”可知念佛时，宜万缘放下，都摄六根。绵绵密密，蓦直念去。自有得三摩之时。三摩，此翻正修正见，或译正定。《华严经·普贤行愿品》，普贤以十大愿王，劝导华藏海众，以归极乐。华藏海众，乃大菩萨地位，尚须向往。可知如天普盖，似地均擎。大地山河，宇宙万有，其能出天地之外者乎？净土法门，普摄余门，无以异也。世移运衰，末法人根浅劣，欲求豁破无明，断惑证真，甚难甚难。自未能度，而欲度他，何异溺海渡人？奉劝诸贤，不<a id="page55"></a>
 可我慢高大。还是真信切愿，仗慈力念佛求生西方好。</p>
<p class="bodyContent">赎迁西湖放生鱼募缘疏</p>
<p class="bodyContent">凡在生死轮回之中，悉皆随业受生。忽焉为人，忽焉为物。当其为人时，则以强陵弱，以众暴寡，不知栽培来福，任意造诸恶业。及其宿福已尽，杀业已深，难免堕于异类。口不能言，心无智谋，身无技勇，只好任人割烹咀嚼。然推究其心，其贪生畏死之情，临危望救之念，惨凄何可名状。所以古之贤哲，多皆爱惜物命，不忍伤害。如子产蓄鱼，襄子放鸠，随侯济蛇，杨宝救雀，此皆本其不忍之心，以行救济之事。尚未知一切众生，皆有佛性，皆于未来，当得成佛。及从无量劫来，互为父母兄弟妻子眷属等义。迨至佛教东来，此义大明于世。是以仁人君子，为报恩故，为免劫故，倍复注意于戒杀放生，持斋茹素也。然有大多数未闻佛法者，习以为常，任意行杀，以期悦口。由是之故，酿成兵劫。试思兵劫之中，人被杀戮，与彼物类受宰割以充口腹者，相去几何？倘作此想，则杀彼身以悦我口之念，能不消灭乎？又我既贪生，彼岂爱死？我若一芒刺指，即难忍受。彼则脔割其身，心岂能甘？虽力不能敌，无可如何，其怨恨之心，固结莫解，生生世世，必为报复。是以贤哲之士，欲令世人同息杀业，冀合乾父坤母，民胞物与之道，种种设法，买而放之，令尽天年。须知此举，重在救人，非单为救物也。以其冀人因见买放，不忍特杀。既不忍杀，则怨对不结，而未来之杀劫可消，后世之福寿自永。此放生之究竟宗旨，真实利益也。不知者，每谓虚费钱财，了无所益。试设身处地，为当愿人放我，为当愿人杀而食我耶？杭州西湖，自宋真宗时，即为放生池。自后纵有废弛，不久即复。今政府以为湖鱼过多，致湖水浑浊，有碍卫生，拟标卖之，令彼渔人，一网打尽，以益民生。杭州上海各<a id="page56"></a>
 慈善大居士，不忍以历来放生之鱼，悉令复作食料。特派孙厚在居士来杭，恳求政府买而迁之他处。则于卫生放生，两俱适宜。政府准以八千圆承买，作三期交，即日交三千圆，明年阳历二月二十九，与四月十日，各交二千五百圆。迁移完竣，以六月三十日为限。承买正价八千，而数十顷湖，欲令迁尽，殊非易易。须雇许多渔船，日事打捞。又须人力挑运，而其经理监督者，每船当须几位。彼船资挑资，及日间食用所费，亦须数千。恳祈十方善信，随力随心，各出净资。俾彼待烹之辈，复得其所。诸大居士所愿圆成。其有宿具善根之人，见此义举，当悉爱惜物命，不忍杀伤。由此因缘，庶可消灭杀机，增长仁风。其为功德，何能名焉？将填沟壑老僧释印光，谨为无数量过去父母未来诸佛，至诚恳祷请命。若蒙慧察，则不异身受其救济也。谨疏。</p>
<p class="bodyContent">赣州寿量寺重兴缘起疏</p>
<p class="bodyContent">实际理地，历尘劫而不变不迁。佛事门中，随因缘而有兴有败。虽否极泰来，属于天运。而革故鼎新，实赖人为。昔世尊将入涅槃，以法道付嘱国王大臣，令其护持流通。盖预鉴后世法弱魔强，若非仗有权力之伟人，保绥御侮。则人天眼目，如来慧命，或几乎息矣。寿量寺者，赣州千五百年之古道场也。当萧梁时，防御使卢光裯为僧道诚所建。初名卢兴延寿，寻改圣寿。至宋祥符间，真宗特勅赐今名。元明清来，代有兴复。至清光绪间，忽罹回禄。民国四年，又遭洪水。致庄严佛刹，竟成丘墟。唯丈六之铁观音像，巍然无恙。地方正绅，请光孝寺大春和尚兼任住持。遂与住僧德森大师，竭力经营，建观音殿。后大春去世，德森离赣，继住僧无状。致市政公署视为废地，拟改菜市场，开马路。当地缁素通知德森，因函恳各界伟人，请求保护。中国佛教会，亦一再函电，请<a id="page57"></a>
 其维持。并一面遴选妥人，前往筹划兴复。遂令取消前议，且力任护持，令速恢复。而当地士绅刘君汲甫等，斡旋赞助，并愿为后盾，图复刹竿。盖法道之兴，各有因缘。不因经此风潮，则此寺殆将湮没矣。惟现今时值末法，人根陋劣，匪仗弥陀大誓愿力，往生西方。孰能现生断尽烦惑，了脱生死？是故此次恢复，专修净土法门。并附设居士林、流通处，俾当地人士，咸知出五浊登九品之要道，与敦伦常，尽己分，知因果，慎修持之良规。如是则莲社启而宗风丕振，礼教兴而国运昌明。庶可副古人建刹命名之意。亦可慰诸君子一番维护之热心也。但以寺无恒产，僧无积储。祈不慧代为疏引，用恳诸大护法，及各善信，发菩提心，行方便事。输金输粟，转劝转募。俾含空宝殿，指日成功。满月金容，经劫常住。净宗兴行，人知出苦之道。因果彰显，群趋希圣之途。将见佛天云护，吉庆骈臻。家门清泰，人眷平安。富寿康宁，现身获箕畴之五福。兰桂芬芳，后裔纳伊训之百祥。唯冀同登随喜，共登芳衔。</p>
<p class="bodyContent">民国癸酉孟冬</p>
<p class="bodyContent">绍兴偏门外娄江村兴教禅寺即小云栖募修大殿疏</p>
<p class="bodyContent">代源湛师作</p>
<p class="bodyContent">如来调御众生，随机说法。由众生根机不一，故所说法门无量。求其汇归统一，唯律、教、禅、净四法。律者佛身，教者佛语，禅者佛心，净者佛境。律教禅净，行人归宿之所。亦究竟圆成佛道，普度一切凡圣之法也。四法并非各别。必须法法圆通，法法俱备，方可以上续佛慧，下化众生。不过约其注重者论，遂立律教禅净四宗之名而已。兴教禅寺，创建于晋，则为律为教。至唐鸟窠禅师重兴，则为禅。明末莲池大师徒孙<a id="page58"></a>
 内恒铨公复兴，则为净。善知识观机逗教，因时制宜。但取益物，不执陈迹。故令一切众生，咸沾法益也。由明以来二百余年，其间住持法道之高人，亦复不少。清末以来，法道式微，殿堂寮舍，悉形颓败。而大殿为安住如来法身之所，亦属四众祈福之场。栋梁腐败，椽梠差脱。若不设法修葺，必至直下倾覆。湛住持其中，心常惊惧。以故特述愚诚，遍募护法檀信，恳祈各舍净资，成就善举。俾含空宝殿，指日成工。满月金容，经劫常住。将见佛天云护，吉庆骈臻。富寿康宁，现身获箕畴之五福。高爵尊徽，后裔纳伊训之百祥矣。惟冀不吝，共登芳衔。</p>
<p class="bodyContent">民国十五年丙寅</p>
<p class="bodyContent">湖州道场山万寿寺募化长年斋米疏</p>
<p class="bodyContent">代作</p>
<p class="bodyContent">食轮转在法轮先，无粮难修深妙禅。若肯布施助道业，定感福寿广增延。</p>
<p class="bodyContent">道场山万寿寺者，五代高僧伏虎志逢禅师所建之大道场也。禅师于峰顶结庵行道，一夕宴坐，毫光烛天。四方人士，谓遭回禄。次晨往观，见师深入三昧，知为放大慈光。由是善信感化，各输净资，营建寺宇，成大丛林。咸谓师为地藏菩萨化身，故又称其山为小九华焉。自后代有高人，住持其中。及至清初，宏觉禅师曾主此山。德为世祖所钦，因赐寺额为万寿焉。盖以万国咸宁，同登寿域，一人有庆，共享太平是祝也。从此道风丕振，云水咸归，虽诸方大刹，无能过焉。至咸同间，一遭兵燹，遂赋式微。幸仗前人惨淡经营，得免泯灭。衲以菲材，滥膺住持，虽欲广安大众，专修净业。日常朝暮课诵，三时念佛。每至腊月，打一佛七。以此<a id="page59"></a>
 功德，用祝国运昌隆，人民安乐。转竞争为仁让，变浇俗为淳风。但以寺无恒产，道粮莫出。以故谨遵佛制，入里托钵。恳祈诸大檀越，各供长年斋米。俾所住清众，安心办道，十方云水，得所栖迟。将见佛天云护，吉祥骈臻。福寿康宁，现身获箕畴之五福。簪缨爵位，后裔纳伊训之百祥矣。唯冀不吝，共结胜缘。</p>
<p class="bodyContent">杭州南天竺演福寺募修大殿并各堂寮疏</p>
<p class="bodyContent">“观世音菩萨”至“重兴净土横超道场。”以上已见《文钞》续编今夏蒙就近诸居士，开通左右来路。并建立山门，修葺茅蓬。佛学会诸居士，亦允赞助建大殿事。因祈光作疏，遍募檀信。俾千余年菩萨道场，又复重兴。庶普被三根之道，即生了脱之法，得以广布矣。恳祈十方贵官巨绅，富商大贾，一切善信，悉皆发菩提心，行方便事。打开宝藏，培植福田。输金输粟，转劝转募。俾含空宝殿，指日成功。满月金容，经劫常住。莲社开而宗风丕振。佛法兴而天下太平。将见佛天云护，吉庆骈臻。富寿康宁，现身获箕畴之五福。簪缨爵位，后裔纳伊训之百祥矣。唯冀不吝，共登芳衔。</p>
<p class="bodyContent">普陀山息来禅院募修大殿疏</p>
<p class="bodyContent">代作</p>
<p class="bodyContent">普陀名山，乃大士示迹之胜地。息来禅院，实檀信植福之精蓝。溯自吾祖潮音禅师，彻悟自心，深通经教。住持普济，十有余年。布大士之慈云，阐祖师之心印。故致道传四海，德感九重。屡蒙赐帑赐紫，重新圆<a id="page60"></a>
 通道场。益加为法为人，期培将来法种。但以历年既久，劳不自胜。特筑息来，以备退隐。由其宰官景仰，士庶钦崇。所以规模制度，颇为宏敞。自昔迄今，年越二百。所有殿宇，悉将倾颓。衲忝为其后，勉力修葺。群房略已复新，大殿尚未施工。若不彻底掀翻，必至直下倾覆。拟欲幻出楼阁，当须众力支撑。因兹疏述愚诚，遍募十方檀那。恳祈发菩提心，行方便事。打开宝藏，培植福田。俾大雄宝殿，指日成功。满月金容，经劫常住。将见佛天云护，吉庆骈臻。现身获箕畴之五福，后裔纳伊训之百祥矣。情如不吝，共登芳名。</p>
<p class="bodyContent">香光庄严匾额跋语</p>
<p class="bodyContent">如来福慧功德之香，慈悲摄受之光。竖穷三际，横遍十方，普皆熏照。具缚凡夫，绝不闻见，如瞽齆者当午过旃檀林，了不知有檀香日光也。倘生正信心，常念佛号。以如来万德洪名，冥熏加被。则业消智朗，障尽福崇。自可随己分量，或得三昧而稍闻见。或证无生而大闻见。迄至以佛庄严而为庄严矣。监院妙真大师，冀莅此者同染佛香。同蒙佛光。祈题此四字，并以跋告来哲。</p>
<p class="bodyContent">民廿八年己卯秋</p>
<p class="bodyContent">《净土五经》跋</p>
<p class="bodyContent">戒定慧三学，为学佛及修净业者之根本，而戒尤为要。故《观无量寿佛经》开示净业三福：一则孝养父母，奉事师长，慈心不杀，修十善业。二则受持三归，具足众戒，不犯威仪。三则发菩提心，深信因果，读诵大乘，劝进行者。初、二，多属戒学，三则三学圆具。具此三福，则净<a id="page61"></a>
 业大成，往生上品。故于《净土五经》后，附《华严经·净行品》及《楞严经》四种清净明诲，以期净业行者，于律仪戒之执身不作，进而得定共戒之制心不起，及道共戒之超情离念，断惑证真。然纵得定共道共二种实益，犹当兢兢业业，执持律仪戒，以为自利利他，维持法道之轨范。则空解脱人，无由以大乘藉口，而因之以坏乱佛法，疑误众生也。</p>
<p class="bodyContent">民国二十五年岁次丙子仲春</p>
<p class="bodyContent">《摩利攴天陀罗尼》跋</p>
<p class="bodyContent">摩利攴天，虽现天身，实是菩萨。以其度生心切，救苦情殷，故说此咒，以作救度之本。若人每日虔诵此咒，愈多愈好。纵遇水火刀兵等灾，亦能逢凶化吉。今岁长沙之变，罹祸最惨。聂云台在上海率其各房全家同持此咒。而长沙聂氏各房屋宇，竟无伤毁。是知此咒有大神力，可为恃怙。所望同人，同发改过迁善之心。同行敦伦尽分利人利物之事。以为感格菩萨垂佑之本。则其蒙佑，当更殊胜矣。如不识字无记性者，但志诚念南无摩利攴天菩萨。或念南无观世音菩萨。其利益亦与诵咒相同。得此咒者，必须安置净处，不可亵渎。否则其罪非小。</p>
<p class="bodyContent">民国十九年庚午孟秋</p>
<p class="bodyContent">《净土法会课仪》跋</p>
<p class="bodyContent">如来一代所说一切法门，皆须断尽烦惑，方可了生脱死。惟念佛一法，若具真信切愿，即可仗佛慈力，往生西方。念佛法门，以信愿行三法为宗。信愿为前导，念佛为正修。有以专求一心，不讲信愿。及注重开悟，不求往生者。皆不知念佛之宗旨者。弃佛力以仗自力，忽佛智而矜己<a id="page62"></a>
 智。其自误误人也，大矣。念佛之心，必须恳切至诚，如子忆母。纵有他境当前，终不能令此忆母之心，或有忘失。当念佛时，或声或默，均须摄耳谛听。不令一字一句，滑口念过。大势至菩萨所谓都摄六根，净念相继者，即此随念随听之一法也。果依此说，决定往生。若或讨巧，定成大拙。自误误人，害岂有极？</p>
<p class="bodyContent">《饬终津梁》跋</p>
<p class="bodyContent">古人云：“死生亦大矣，可不悲哉？”窃谓徒悲，究有何益？须知生死大事也，信愿念佛大法也。既知死之可悲，当于未死之前，修此大法。则死不但无可悲，且大可幸也。何以故？以净业成熟，仗佛慈力，直下往生西方极乐世界。得以超凡入圣，了生脱死。永离众苦，但受诸乐。渐次修习，直至成佛而后已也。然欲得此大幸，必须敦伦尽分，闲邪存诚，诸恶莫作，众善奉行，以培其基。加以真为生死，发菩提心。以深信愿，持佛名号。便可决定即得矣。至于临命终时，无论久修始修，皆须眷属及与净友为其助念。庶可正念昭彰，感应道交，蒙佛接引，往生西方矣。即平素不念佛人，临终请善友开导助念，亦可往生。是知助念一事，最为紧要。修净业人，当于平时与家属说其利害。俾彼了然无疑，决不至临时，以世俗情见，破坏正念。而于存者亡者，均有实益。念佛《饬终津梁》，及《饬终须知》，用意措词，悉皆周挚。实为保护成就行人一大事因缘。若肯展转流通，俾一切同人咸知其益。其为功德，唯佛能知。愿世之为人子孙，及为人父母兄弟朋友者，各皆依行。以期亡人神超净域，业谢尘劳。莲开九品之华，佛授一生之记。实为大幸。</p>
<p class="bodyContent">民国十九年季春<a id="page63"></a>
</p>
<p class="bodyContent">《三余德堂名说》跋</p>
<p class="bodyContent">堂名大义，已为宣示。然欲利人，先须克己。倘言行或有不符，则尚难化及妻子，况乡邻乎？果能真诚无伪，虽异类尚能感格，况于同类之人乎？故一切法，皆以身为根本。故曰：身不行道，不行于妻子。使人不以道，不能行于妻子。欲为天地行化育，欲为祖宗著潜德，欲为子孙立懿范，若不以躬行实践为事，则如贫无立锥者，妄欲富贵盖世，只成痴心妄想，了无实事可得。戒之戒之。</p>
<p class="bodyContent">堂名三字四字，各有取义，固非一定，不可更变。南方一逸老，修庭堂，上梁时，飞来十八个白鹤，遂名其堂曰十八鹤来。意其有十八翰林之征也。</p>
<p class="bodyContent">一切念佛人往生及不往生之证据</p>
<p class="bodyContent">如来一代时教所说一切法门，皆令众生修戒定慧，断贪瞋痴。了幻妄之生死，证真常之心性者。然众生根有利钝，惑有厚薄。根利惑薄者，或可即生了生死，或二三四五生了生死。根钝惑厚者，十百千万生，或十百千万劫，犹不能了。此系依通途教理修持而论。乃仗自己修戒定慧力，断尽贪瞋痴烦惑者，其难也难如登天。任汝见地高，功夫深，功德大，智慧大。若三界内见思惑未尽，决不能出三界外以了生死。唯念佛法门，全仗阿弥陀佛大慈悲愿力，若具真信切愿，至诚恳切，念佛名号，求生西方者，无论根之利钝，惑之厚薄，皆可于现生临命终时，蒙佛慈力亲垂接引，往生西方。既往生已，见思烦恼，不断而断。以西方极乐世界境缘殊胜，一一皆能增长人之功德智慧，绝无令人起贪瞋痴者。此如来一代时教中之特别法门，不得以通途教理而论。世有深通宗、教，不<a id="page64"></a>
 信净土法门者，盖以通途教理，论特别法门也。使彼知是特别法门，则自行化他，莫敢或违矣。张福泉婶母刘氏，生性淳笃，是其宿根。及病而信福泉、宗净等所说而念佛。又加家人助念，故得吉祥而逝，面色转胜于前。逾十四时，通身冷透，顶犹温暖，肢体柔软，蝇不至室等瑞相。按《大集经》说临终征验偈云：“顶圣眼天生，人心饿鬼腹，畜生膝盖离，地狱脚板出。”以人将死时，热气从下至上者，超生。从上至下者，堕落。若通身冰冷，唯顶上热者，必生西方入圣道。眼及额颅热者，生天道。心热者，生人道。腹热者，生饿鬼道。膝盖热者，生畜生道。脚板热者，生地狱道。念佛之人，若是一心念佛，不念世间家业儿女，决定可以蒙佛慈力，接引往生。无论修持久近，乃至临终始得善友开示，一心念佛，或止念上十声即命终，亦得往生。以阿弥陀佛四十八愿中，第十八愿云：“若有众生，闻我名号，志心信乐，求生我国，乃至十念，若不生者，不取正觉。”由此因缘，平素不念佛人，临终善友开示，大家助念，亦可往生。常念佛人，临终若被无知眷属，预为揩身换衣，及问诸事与哭泣等。由此因缘，破坏正念，遂难往生。以故念佛之人，必须令家中眷属平时皆念。则自己临终，彼等均能助念。又因常说临终助念之利益，及瞎张罗哭泣之祸害。便不至以孝心而致亲仍受生死之大苦。乃得即生西方之大益也。</p>
<p class="bodyContent">张慧炳往生西方决疑论</p>
<p class="bodyContent">一切众生，皆有佛性，皆当作佛。但以从未悟故，迷而不知，起贪瞋痴，造杀盗淫。沉沦于生死苦海之中，从劫至劫，莫之能出，大可怜悯。张慧炳宿世固有善根。惜其生于无佛法之区域，及其读书之后，渐染于程、朱、韩、欧之学说。程、朱辟佛之力，比韩、欧为巨。则于即心自性<a id="page65"></a>
 之理，更加锢蔽，无由发明矣。所幸者，阅世既久，常罹祸乱，不免常存厌心。恰遇常慧扬以念佛求生西方相劝。则如久旱之苗，忽逢甘霖，即得勃然发生，势不可遏。虽于佛法未能大明，而于程、朱、韩、欧之心曲，固已灼知深见，反由此更加信心。自闻净土法门以来，刻论时日，不满二年，遂得正念往生，亦可谓勇猛丈夫矣。至于临终中风失语，乃宿世恶业。当在死后来生受者，以现生修持功德，转后报重报作现报轻报而了之也。死后面色光泽，尸体柔软，面带笑容，顶热炙手。此种景相，均为往生之瑞相。然面色光泽，尸体柔软，面带笑容，生天者亦可有之。唯顶热一事，生天者所无。经中说死后生各道之证据，有偈云：顶圣眼生天，人心饿鬼腹，畜生膝盖离，地狱脚板出。以人死热气由下而上者，为超升。由上而下者，为堕落。若通身都冷，顶上犹热者，则超凡入圣。生西方，为超凡入圣之最胜者，故曰顶圣。若热在额颅及眼者，则生天。热在心者，则仍生人道。热在肚腹者，生饿鬼道。热在膝盖者，生畜生道。热在脚板者，生地狱道。以通身全冷，唯此处独热为准。然念佛之人，平素若有真信切愿，临终又蒙善眷助念，不为恶劣眷属预为揩身换衣哭泣问事瞎安慰等所破坏，定规可以往生。慧炳临终失语，或有因此怀疑者。顶热一事，可以为证。况又有面色光泽等事乎。前年云南保山县郑慧洪死，其母爱子心切，服毒端坐，念佛而逝，绝无苦痛之相。其地向来不知佛法。其父名伯纯，乃一宿儒，不乐仕进，初研《易经》数年，继研《丹经》，后参禅宗。慧洪商于昭通，寄信求皈依，专修净业。屡劝其父修净业，请许多净土经书祈看。伯纯由是生信，自行化他，作念佛恳词，恳人念佛。民廿二年慧洪罢商回家，次年春死，无甚祥瑞。而其母服毒往生，较平常善终者，无所欠憾。由是一方之人，为之感动。以伯纯乃文行兼优之士，为之提倡，又得其子其夫人之奇异，虽固执邪见绝无信向者，亦不得不为感动也。宋儒读佛经，得其妙义以自雄，反从而辟佛者，恐后人识彼之妙义所从来，故昧心为之。以致后儒皆不敢讲因<a id="page66"></a>
 果轮回，以故善无以劝，恶无以惩。近幸修净业者多，犹可以稍挽狂澜。否则人道或几乎息。今由慧炳，令一方知往生西方之相。当有相继而往生者，愈久愈多也。因书此以明其实义。凡见闻者，各宜自勉。</p>
<p class="bodyContent">谢绝函件启事</p>
<p class="bodyContent">印光，庸僧也，无所知识。十余年来，多有谬认为善知识。乘邮政之便，函件纷投。光不自量，来即答复。去冬夜校书于电灯下，目大受伤。以后凡来信，皆戒之后勿再来，而又失效。至今来函件者，较前仍未减。因不得已，故今登《新》、《申》两报，并《佛学半月刊》，以期周知。倘此后再有来信，决不开封，亦不答复。如属有关系挂号信，原函退回。平信则付字篓。以图静心养目，而可保守见天日之光也。若仍谬以光为知识者，祈直接向上海佛学书局，或苏州报国寺弘化社，请阅《印光文钞》、《印光嘉言录》。其所获利益，较信实多百倍。再进而阅《净土五经》，及古德净土著述。则定可以因地心，契果地觉矣。</p>
<p class="bodyContent">民廿四年二月一日</p>
<p class="bodyContent">普劝全球同胞同念观音圣号启事</p>
<p class="bodyContent">观世音菩萨，于无量劫前，久已成佛，号正法明。但以悲心无尽，慈誓莫穷。故复于十方世界，现菩萨及人天凡圣等身，以施无畏，而垂济度。普门品所谓应以何身得度者，即现何身而为说法。不但现有情身，即山河，船筏，桥梁，道路，药草，树木，楼台，殿阁，亦随机现。总以离苦得乐，转危为安为事。凡遇刀兵，水火，恶病，恶兽，怨家对头，恶鬼，毒蛇，种种危险者。果能至诚称念南无观世音菩萨，即可蒙菩萨加被，转<a id="page67"></a>
 危为安。现在杀劫弥漫，全球皆无安乐之处，亦无安乐之人。愿中外同胞，同念观音圣号，同以观音救苦救难之心为心，同以观音利人利物之事为事。则人我念空，斗争事息。自可同享太平，共乐天常。纵令定业难转，丧身失命，亦可仗菩萨力，往生西方。则是因宿业而殒身命，蒙佛力而出苦海也。凡我中外同胞，祈共鉴此愚诚。</p>
<p class="bodyContent">民廿六年</p>
<p class="bodyContent">答善熏师问问词略</p>
<p class="bodyContent">（一）外道守秘密，恐人知其法，故不许人出声念佛。佛法中，无秘密之说。念佛随各人气力大小，而为大声小声。然出声念久伤气，故又须静坐默念。无论大声小声默念，总要自己听自己之佛声。默念中亦仍有声，故亦须听。能常听，心自归一。此念佛最妙之法也。</p>
<p class="bodyContent">（二）除佛法外，所有各门，皆是邪教。何但清净门乎？各邪教，皆以炼丹运气为正道。以念经念佛劝善，为引人入此教之根据。</p>
<p class="bodyContent">（三）同善社，亦是外道。此云莫学斋公，盖指学外道之人说耳。不可一概包括。</p>
<p class="bodyContent">（四）扶乩，也非正法。多是灵鬼假冒。至于吃酒吃肉之僧尼，乃自救不了之地狱种子。何可藉口彼等之行为，而指责佛教乎？</p>
<p class="bodyContent">（五）五荤，我国只有四，即葱韭薤蒜。薤，即小蒜。西域有兴渠，吾国无此一种。有以芫荽为五荤之一者，乃外道所立耳。</p>
<p class="bodyContent">（六）三厌者，谓天厌，地厌，水厌。天厌，即雁。雁有夫妇之谊，故不可食，此道家所说。佛法中，一切肉，皆不得食，何止此三种乎？彼谓老人为白厌，何以死人请僧做系念乎？胡说巴道，何可依从？</p>
<p class="bodyContent">（七）念佛记数，是防懈惰。如无懈惰之心，不记亦可。记数也可不<a id="page68"></a>
 用掐珠子。最初当用珠子念一点钟。以后快慢，照此一样，念一刻，半点，一点，均可知其佛数。又《文钞》中记数念佛之法，最能摄心。阅之自知。</p>
<p class="bodyContent">（八）有佛像，当向佛拜。无佛像，或心中默拜，或向西拜。有香烛固好，无亦无碍。随各人力量而行，岂崖板法乎？</p>
<p class="bodyContent">（九）《金刚经》，说心地法门。故云：“凡所有相，皆是虚妄。”汝不知看经上文说的话。独以此两句，疑念佛求生西方。不知有有相三昧，有无相三昧。凡般若部中许多经，并禅宗所说，皆是依无相三昧发挥者。凡诸大乘经，备明修因证果，并开示念佛求生西方者，皆是依有相三昧而发挥者。汝完全不知世间道理，况出世间道理。而复自作聪明，妄论佛法。欲不招恶报，其可得乎？汝既有《净土十要》此甚深，《嘉言录》此最宜详阅，何不过细看。而一味将外道无知无识之话为是？</p>
<p class="bodyContent">答慕西和尚问</p>
<p class="bodyContent">问：“千佛衣，是否绣佛像于祖衣上？龙华衣，是否绣龙绣华。请垂示。”</p>
<p class="bodyContent">答：“千佛衣，即贤劫千佛所制之衣。即吾人所搭之五衣、七衣、祖衣。无知之人绣佛像于衣上，则罪该万死矣。愚人不知罪过，反以为荣。又复绣龙绣花，以堂堂比丘，而学女人派调。其人之资格，已半文不值。莲池大师《正讹集》第一条，已说之。”</p>
<p class="bodyContent">问：“养发，养爪，戴银，铜圈，为头陀相耶？”</p>
<p class="bodyContent">答：“头陀，是行苦行之名。头陀行，有十二种。今人不能行，而妄以魔王外道相充之，可叹孰甚！”</p>
<p class="bodyContent">问：“闭关人，为人念经念佛，是否邪命？”<a id="page69"></a>
</p>
<p class="bodyContent">答：“闭关要有正念，真实念经念佛。若专为施主念，不知自己本所修行之事。虽曰邪命，亦非不可。若只以闭关骗人供养，则成大邪命矣。”</p>
<p class="bodyContent">问：“有人以此关房，为某施主所供养，乃念经酬他，法宝是否可当送礼品？又僧人为人看经，计卷论值，而写一诵经票与之，此等僧人，有何等罪？在俗人有何福？”</p>
<p class="bodyContent">答：“人以财施，我以法施，亦非不可。若不知佛法，专门为人念经。与为人锄地挣工钱相同，已经下作。倘再不看，只写一经票为凭。比打劫稍体面点，实则同一拐骗耳。念不念不定，恭敬不恭敬亦不定，何能定他的罪。在家人有正信心，出钱请念。即僧人不念，只用一纸骗去，亦不能谓绝无功德。以后不得再来信，我无此闲功夫，论此闲事。”</p>
<p class="bodyContent">答念佛居士问即周孟由</p>
<p class="bodyContent">彻悟大师复香严居士书：“直须深信谛了，心外无佛，佛外无心，全心即佛，全佛即心，一念现前，即一念相应，念念现前，即念念相应，但使此念常现在前，便是真实效验，离此念外，别求效验，便是间断，便不亲切，便入歧途矣。《经》云：‘是心作佛，是心是佛’，正此之谓也。”一大段，虽信为修净之肯綮，而反复玩索，其理莫易贯通，今谨胪列疑难，仰乞详赐剖释，藉兹增植净因，诚为大幸。</p>
<p class="bodyContent">（一）“心外无佛，佛外无心，全心即佛，全佛即心”，如何谓之心？如何谓之佛，向只依稀解说，以现前起念为心，不识当否？</p>
<p class="bodyContent">答：“现前念佛之心，即是心。现前所念之佛，即是自心所作之佛。故曰：是心作佛，是心是佛。”</p>
<p class="bodyContent">（二）此四句，与《心经》“色不异空，空不异色，色即是空，空即是<a id="page70"></a>
 色”，意义相似否？</p>
<p class="bodyContent">答：“《心经》之色空，比《观经》之作是较阔大。《观经》作是，比《心经》之不异、即是，更亲切。</p>
<p class="bodyContent">（三）既云“心外无佛，佛外无心”，复云“全心即佛，全佛即心”，是何旨趣。</p>
<p class="bodyContent">答：“下二句，重释上二句之义。”</p>
<p class="bodyContent">（四）“一念现前”，及“念念现前”之念字，与心佛之“心”字，意义相同否？</p>
<p class="bodyContent">答：“心与念，只是一个。不过约常存者，名之为‘心’。约现起者，名之为‘念’耳。”</p>
<p class="bodyContent">（五）“心外无佛，佛外无心”四句，是否指性德？“一念现前，一念相应”四句，是否指修德？</p>
<p class="bodyContent">答：“二俱是修德。以心外无佛，佛外无心，是功夫所致故也。”</p>
<p class="bodyContent">（六）“一念现前，即一念相应”四句，初机即能是？久修即能是？</p>
<p class="bodyContent">答：“初机有初机之相应。久修有久修之相应。何可死执？”</p>
<p class="bodyContent">（七）“深信谛了”，以圆融说，未到谛了，不名深信，若称深信，便具谛了，以次第说，深信易而谛了难，未谛了，不妨深信。此书所谓“深信谛了”，是圆融说？或次第说？</p>
<p class="bodyContent">答：“此不须如此分别。以不知彼是何根机故。”</p>
<p class="bodyContent">（八）上云“直须深信谛了”，下云“但使此念常现在前，便是真实效验”，似谓深信谛了后，始有真实效验？</p>
<p class="bodyContent">答：“此是信与悟。”</p>
<p class="bodyContent">（九）于是但使此念常现在前。</p>
<p class="bodyContent">答：“此是实行。”</p>
<p class="bodyContent">（十）然未具深信，或未得谛了，即使此念常现在前，自不有真实之效验乎？如此，则深信谛了者，不多见，而真实效验者，亦不多见矣？<a id="page71"></a>
</p>
<p class="bodyContent">答：“未能信了，得常如此现前者，亦不多。然老实头念到极处，亦可到此地步。”</p>
<p class="bodyContent">（十一）弟子夫妇恶习深重，悛改不易，因此所生诸子，荒怠乖张，殊无立达希望，拟于此时预将彼等作当来堕落想，放开怀抱，自适其适。果真临了堕落离散之日，以观想既熟，自不致大受恼恨，如此想念，可否行持？</p>
<p class="bodyContent">答：“可行持。”</p>
<p class="bodyContent">（十二）昔曾文正常谓凡人最忌逆亿日后之屯蹇，而读书人此病尤甚，皆是薄福之征，此语是否的确？</p>
<p class="bodyContent">答：“是的确。”</p>
<p class="bodyContent">（十三）又陆放翁《家训》有云：“居乡，以困畏不若人为哲”，如何解说？并求指示。</p>
<p class="bodyContent">答：“既知困知畏，知不若人，何敢与人相讼？讼者皆无此三心耳。”</p>
<p class="bodyContent">（十四）弟子每梦念佛飞升，常为一室顶铺玻璃所遮障，身体上腾，室与玻璃顶盖，随之上腾，欲冲出玻璃，凌虚翱翔，辄不如意，未识是何业障？</p>
<p class="bodyContent">答：“此梦亦不易得。若能冲出，则更好矣。然只宜一心念佛，不可专想做此梦。免得因益反损。”</p>
<p class="bodyContent">（十五）有以劝人念佛求生为主，自修为助。有以自修为主，劝人为助，并出至诚，功德孰胜？</p>
<p class="bodyContent">答：“后者胜于前者。”</p>
<p class="bodyContent">（十六）一僧讲因果，营寺宇，为利四众之修净，而人我名利之念颇重。一僧严戒行，专念佛，为诸众生作往生之回向，且人我名利之念殊微。其优降如何？</p>
<p class="bodyContent">答：“后者胜。”<a id="page72"></a>
</p>
<p class="bodyContent">（十七）行者临终生西，乘莲华台，或坐？或跪？或立？</p>
<p class="bodyContent">答：“坐。”</p>
<p class="bodyContent">（十八）有时欲行一事，自觉居心亦似慈悯心，亦似瞋妒心，或慕势贪利心，不行恐损慈悯，行则恐堕情见，当前不能自知念头善恶之轻重，又不能权量事缘利害之缓急，又无善知识之咨决，然则如何处置是妙？</p>
<p class="bodyContent">答：“临事当以义为准。否则便成无主宰之人矣。”</p>
<p class="bodyContent">（十九）窃见有僧，未营寺宇，意为若得完成一寺自利利他，乃可专心念佛，一意生西，迨因缘凑合，寺宇既成，渐又依恋寺宇，谋充产业，展转攀缘，蹉误往生，此举一例耳。他如欲通教理，成著作，及俗人求家道宽裕，子孙显达等，皆是弟子自量身分，惧蹈覆辙，愿随缘念佛，不图造作，虽未能逮，诚欲勉之，可乎？</p>
<p class="bodyContent">答：“可。”</p>
<p class="bodyContent">（二十）昔在上海三女夭亡，痛惜不解，因为略作功德，嗣承赐示慰谕，谓仗三宝力，汝女当生净土，弟子即决定相信不疑，为黄叶止啼，哀情顿息。又楼《阁咒经》云：写此咒语著尸身，亡者即得生净土。常将咒纸，印送亲友附殓，亦作决定信，谓此人必生净土，不起疑念，心甚欢慰。其有未信者，愿以修持功德种种方便，令生坚固信仰，同沾法益。如此操心，当亦自度度他，真实受用之一种方法乎？未悉有何偏误否？</p>
<p class="bodyContent">答：“咒力不可思议。心力不可思议。若付于泛泛悠悠之人，当亦轻减其益矣。”</p>
<p class="bodyContent">（二十一）弟子日课佛号二点钟，观音一点钟，忙则观音停念。心境清净日，念佛最相应。应字弟子向读去声，杭刻《华严经》读平声，未知孰是？</p>
<p class="bodyContent">答：“平声作心佛相应义。去声作感应道交义。二音均可读。”</p>
<p class="bodyContent">（二十二）至遇忧、怖、贪、瞋炽盛之日，拟将二点钟佛号，统易念观<a id="page73"></a>
 音，俟忧怖等消释日，仍念佛号，可否？</p>
<p class="bodyContent">答：“可。”</p>
<p class="bodyContent">（二十三）昔承慈示阅经之法，谓“须端身正坐，如对圣容，亲聆圆音，不敢萌一念懈怠，起一念分别，从首至尾，一直阅去，无论若文若义，一概不加理会。如是阅经，利根之人，便能悟二空理证实相法，即根器钝劣，亦可消除业障，增长福慧。若一路分别此一句是甚么义，此一段是甚么义，全属凡情妄想，卜度思量，岂能冥符佛意，圆悟经旨？因兹业障消灭，福慧增长乎？”弟子似觉此段训示，为阅经无上妙法。但所谓“不起分别，若文若义，一概不加理会”，是否但以竭诚尽敬，将文字认得明白，音读念得圆熟，如老太婆念经之模样乎？以前弟子颇虑，照不分别、不加理会文义阅法，或至难能心得，不生法喜。故每读《阿弥陀经》、《普贤行愿品》，即口诵心维极乐庄严，普贤慈悲萦回胸臆，法喜盎然。继思如此读法，未免落于凡情妄想，卜度思量窠臼，纵使微有所得，譬如四大海水，澎湃汪洋，以手掬之，反只涓滴。正如师训所谓岂能冥符佛意，圆悟经旨乎？</p>
<p class="bodyContent">答：“文义明显者，何妨了了。但不特生心动念理会耳。非并读而了了亦不可也。”</p>
<p class="bodyContent">（二十四）又见一僧，识字不解意，乃持诵《法华》，而欢喜之情，溢于眉宇，可知能生法喜，与不生法喜，非专关于文义之洞解与否。果能以恭敬心，慈悲心，不起分别心，不理会文义心，蓦直读去，自然获受实益，增长法喜。意拟今后照此读法，回向菩提，未知于师训原旨，有无违异否？</p>
<p class="bodyContent">答：“世间聪明人，多是心常理会。于义理则可得。于法喜则难得也。”</p>
<p class="bodyContent">（二十五）又读与诵，功德孰大？</p>
<p class="bodyContent">答：“孔子读《易》，韦编三绝，读益为大。否则孔子何得如此劳劳<a id="page74"></a>
 翻阅也？韦编三绝者，木板或竹简之皮绳，已断过三次。其翻阅之数，则不胜其多也。”</p>
<p class="bodyContent">（二十六）普贤行愿长行，常随佛学愿文内，如今世尊毗卢遮那，如是尽法界虚空界云云，其点句，应在“遮那”下，或在“如是”下。</p>
<p class="bodyContent">答：“上八字举例，如是二字，承上起下。”</p>
<p class="bodyContent">（二十七）又谛老《行愿品辑要疏》，谓偈颂，“愿我临欲命终时”，“愿我”二字，改“是人”则弥显矣，窃意若如是改，似与上“我今回向诸善根，为得普贤殊胜行”二句，及本节“我时于胜莲华生，现前授我菩提记”，两“我”字，皆不贯串，且长行“临终，因诵经力，承愿王引导往生极乐，即见弥陀”，偈颂“面见弥陀，乃生极乐”，似示此推彼挽，推字勉强形容耳互为表里之意，并令行者，以希望弥陀之接引为究竟，故说愿我二字，想仍原字较妥，鄙见如此，未悉当否？</p>
<p class="bodyContent">答：“此意虽出清凉，于经文不符。乃旁意非正意。若作正意，则与经相违矣。不可从，从则有过。”</p>
<p class="bodyContent">（二十八）弟子近日常依《净行品》发愿，但逢境触事，即默念当愿众生如何云云，只须念一遍，或可随意随力，连续不拘遍数念，又《愿文》意义不甚了解者，亦可照念否？</p>
<p class="bodyContent">答：“修持之法，了无一定。专念佛人，则何能因机因境而念。此愿文各随所好。不可执此斥彼，执彼斥此为得耳。”</p>
<p class="bodyContent">（二十九）前年蒙慈示，谓弟子年近半百，不可研经，只可死心念佛，以祈往生，以后即不作研究工夫。惟近披览《大智度论》、《紫柏集》，颇得开拓眼界，警策身心之助。然于礼诵正课外，可否乘暇取此类论著，稍加阅览，抑一概停阅为妙乎？</p>
<p class="bodyContent">答：“修持非钉桩摇橹之行，须活泼泼地。虽死心念佛，稍带翻阅经论，亦非不可。但以主行，作稍带，则成无所依倚之修持矣。《紫柏集》，虽警策，乃注重于参究。何不于《净土十要》中用心乎？将谓《十要》，不<a id="page75"></a>
 如《紫柏集》之益人深乎？”</p>
<p class="bodyContent">答卓智立居士问</p>
<p class="bodyContent">问：“净土法门，既能三根普被，利钝全收，我佛当日，何以不专谈净土，俾万法归一，一路同归？竟尔兼谈各宗，反启后人多歧之惑，且失净土之实益乎？”师于问辞中“何以不专谈净土”句旁，批云胡说巴道。</p>
<p class="bodyContent">答：“养人不止一谷，治病不止一药。由有各法门，方显此法门之妙。若止净土一法，何以能引彼一切机宜，同入佛法乎？”</p>
<p class="bodyContent">问：“世俗专认念佛为送死，念观音为保生，以故修净土未精者，及年未老者，临终多因恋世，念观音。助念者，往往徇其意，或从其家属之意，因亦助念观音，不念佛。果病愈，固无憾，否则既碍灵感之名称，又误生西之机缘。未知若遇此根性，如何办法，始圆通？是否先念观音以保生，及其既死，转念佛号以送死乎？或始终专念观音，亦可令彼寿未尽即愈，寿已尽即生西乎？”</p>
<p class="bodyContent">答：“人有大病，即当作往生想，一心念佛。若寿未尽，由念佛故，即可速愈。阿弥陀，即无量寿，即是消灾延寿。至于为人助念，何可为念观音，又为祈寿乎？念佛，寿未尽亦能延生。念观音，则无求往生之心念。若寿已尽，则误事。非念佛定死，念观音定不能往生。然痴人以无求往生之心念之，故亦只成误事之一种业感也。无量光，即消灾。无量寿，即延寿。念阿弥陀佛，极功尚能成佛，岂不能延寿而令速死乎？”师于答辞中，“痴人”二字旁，抹三笔以警，后死者，切勿自误也。</p>
<p class="bodyContent">问：“近有劝戒杀者，因杀难戒，遂教以麻醉杀，冀免物类惨痛死，如求减斩罪为绞罪，是法亦可谓方便法否？”</p>
<p class="bodyContent">答：“但能减苦，也好。”<a id="page76"></a>
</p>
<p class="bodyContent">问：“太乙神针，针后须饮酒，持酒戒者，自宜勿用。但可以教人用酒否？并可用酒制药否？”</p>
<p class="bodyContent">答：“此亦非崖板法。有病，念佛念观音，也会好。况不用酒，就定规不好乎？”</p>
<p class="bodyContent">问：“糜谷为酒，变救饥之食品，为奢侈之饮料，实属暴殄天物之甚者。世界果能全戒酒，不知又多多少救饥粮，则饮酒不止乱性已也。果能全家全戒酒时，家藏之酒器，是否悉毁之？”</p>
<p class="bodyContent">答：“此亦不可死执。举世无用，则可。有用，则不妨与人。”</p>
<p class="bodyContent">问：“长素者，戒及酒与五辛，其宗旨不止戒杀一端也。未稔长素者，可代买五辛及酒与糟否？并可食酒制糟制之素药，及酒糟所烹调之素食品否？”</p>
<p class="bodyContent">答：“代买亦宜戒。酒制药，不乱性无碍，素食酒气太胜，则不宜食。轻则无碍，以不能醉乱故。”</p>
<p class="bodyContent">问：“用活物以作药，为其念佛以度脱，此举似有流弊，以彼等若杀及胎生卵生之动物为药品，亦以念佛解冤为口实，颇觉难解说。立愿凡遇此等方，置之度外，不必流传，未知可否？”师于“可”字旁加一圈，示许可。</p>
<p class="bodyContent">答：“然亦不能死执。吾人只守己之诚而已。”</p>
<p class="bodyContent">问：“医者如遇恶人，以及屠子、渔翁、猎人等抱病求诊治，教其改恶戒杀，彼不从，病愈仍作孽，是否任之，勿与医？”</p>
<p class="bodyContent">答：“此亦无理之谈。如汝所说，则于物有损之物，皆当勿救为是。医者果以诚感，彼或能改业。佛尚令屠人受别种戒，可知佛之随机化导之法。”</p>
<p class="bodyContent">问：“家藏外道书，或邪正混乱书，以及耶教书，《三官经》、《灶君经》、《血盆经》，并教人特杀之医书等，是否悉焚之？又朱注《四书》，有谤佛处，是否必须涂抹，或标改之？韩、欧辟佛文，是否随所见扯出悉焚之？”师于《灶君》、《血盆》二经，加旁抹。<a id="page77"></a>
</p>
<p class="bodyContent">答：“朱注之讹，宜批之顶格。凡世间书，多有此种毛病。若大醇小疵，则于顶格批之。大疵讹说者，则不可存留。”</p>
<p class="bodyContent">问：“有字有佛像之衣服等，可作殓具否？师旁批云”不可”。经典可</p>
<p class="bodyContent">焚化以送亡人否？师旁批云：不可妄焚。</p>
<p class="bodyContent">答：“如焚当另备化器。不可以经灰归锡箔灰卖。宜另包，用净布作袋，内加净沙，有人过海，投之深处。否则勿焚。不加沙，恐不沉，仍漂岸边。”</p>
<p class="bodyContent">问：“神能诛恶于既然之后，何不诛之于未然之前？如白起坑降卒许多万之后，始受诛于冥府，何不于其将坑未坑时即诛之，俾其不得坑人乎？或是该降卒夙欠命债，固当坑，坑后旧怨甫平，新怨又结，始得冥诛以泄怨乎？或是作恶如服毒，必待既服入腹，始得中毒以自毙乎？</p>
<p class="bodyContent">答：“未行事而即诛，乃千百万中之一耳。已行其事而方诛，乃天理人情常法耳。”</p>
<p class="bodyContent">问：“谓神能护法，则何至被某帝灭却许多寺乎？谓神不护法，则时有显应降魔之事迹。岂护与不护，悉由众生同分业力之浅深而行止乎？”</p>
<p class="bodyContent">答：“此事不可死执。盖法运通塞，亦如寒暑之互相资成其岁序耳。”</p>
<p class="bodyContent">问：“历代祖师，如莲宗诸祖等，身后须经何人评定，始得举世崇奉以为祖？”</p>
<p class="bodyContent">答：“有大德，人自肯尊。岂崖板要人评定乎？”</p>
<p class="bodyContent">问：“地理学说甚繁，精通此术靡易，地理不精，择地犹之未择，精择其地，而不精择其心，终至变吉为凶，虽得仍同未得，所谓若无心田，亦无福地也。世俗但讲地理，不讲天理，只虑风水有伤，不虑报应不爽，事有拂意，便咎地理之不精，虑彼碍此，无事生事，往往酿成恶剧，忘本逐末，比比皆是，较之不讲天理，并不讲地理者，为弊更甚。奉佛之人，<a id="page78"></a>
 为防微杜渐，力矫俗弊计，如遇造坟建屋，是否随缘相宜位置。但依佛理，存天理，不依俗理讲地理？”</p>
<p class="bodyContent">答：“虽不力讲，亦不宜完全不令地师一看。所谓先尽人事也。若长年养瞎眼之地师，皆是不依天理，不明地理之狂妄人。”</p>
<p class="bodyContent">答崔树萍居士问</p>
<p class="bodyContent">问：“地藏王菩萨，为奉行佛法之人，在阴曹职司幽冥教主，系入六道度众生者。然常人每误为神祇，或灵鬼者，诸如此类，不一而足，然则奉行佛法的菩萨，与天仙鬼神，将何由判别耶？”</p>
<p class="bodyContent">答：“神祇乃业报所感，可云职司。地藏菩萨，以弘誓大愿，在幽冥度脱众生，何可云职司乎。世人不识凡圣，一概视作神鬼，亦无怪其然。譬如小儿，只识其家之人，余一切人，彼皆完全不知，当谓一切人，皆不如彼父母之尊贵矣。既知断惑证真，了生脱死者，方为小乘圣人。破无明，证法性者，方可谓之大乘菩萨。而未断烦恼，仗宿福力，得为神祇，尚与天人地位相去悬远。况已证法身之大菩萨乎？不知佛法，纵判也不能了知。已知佛法，用不著判。”</p>
<p class="bodyContent">问：“《感应篇》，谁人著作？对于他教典籍，以何法辨别之？”</p>
<p class="bodyContent">答：“《感应篇》通行本，有“太上”二字，谓为老子所作。亦有谓本《抱朴子》而广之。然不必究其为何人所作，只取其书所说之益。所谓不以人废言也。圣人立法，固不必定取圣人所说为法，只取其益世道人心为事。虫文鸟书，大开文字之端，敢以虫鸟不足重，而不用其文字乎？举此一事，可以息彼妄论是非者之无益繁词。此种繁词，尚不如春禽昼啼，秋虫夜鸣之有天然风味也。”</p>
<p class="bodyContent">问：“何谓五部六册？”<a id="page79"></a>
</p>
<p class="bodyContent">答：“此外道妄著之书，分五部类，而有六册。故名五部六册。此种书，何须问之？问此，如不以《五经》、《四书》为是，而欲研究里巷赤子所唱俚曲。枉费心神，了无所益。”</p>
<p class="bodyContent">问：“萍任律师处文牍，职司撰稿。固随时注意，免种恶因，然为人申抑白冤，每遇有犯罪证据充分，委提刑诉时，虽出诸委托者之意旨，然因我作稿而坐罪，于心究有未安。而今之操律务者，就沪上言，已八百余人，少存良心者，固不乏人，然多有不仅无此不安之心，甚至卑鄙不堪，直接间接蒙其祸害者，不胜屈指。敢乞开示，斯亦挽救人心之一端耳。”</p>
<p class="bodyContent">答：“此种事，要常常存天地鬼神佛菩萨悉知悉见吾人之心，自可不造恶业。否则本为排难解纷立此法，实为敲诈良善，奖励奸宄之据，可畏之至！倘有别种生计，固当脱离此范围，为最上一著也。”</p>
<p class="bodyContent">答幻修学人问</p>
<p class="bodyContent">问：“专修持名，愿得念佛三昧，期生净土，云何用功？”</p>
<p class="bodyContent">答：“以深信愿念佛。念佛三昧，亦不易得。然须常发此心。所谓取法乎上，仅得其中耳。”</p>
<p class="bodyContent">问：“有云出声念追顶持，有云金刚持，有云默持，有云记数，有云随息等。欲得一心不乱，可是专持一法否？”</p>
<p class="bodyContent">答：“追顶易受病。大声，小声，金刚，默念，随自己精神调停而用。何可死执一法，以致受病乎？随息不如静听。以随得不好，也会受病。静听，不会受病。”</p>
<p class="bodyContent">问：“时而金刚，时而默持，时而记数，时而随息等，不知于一心有碍否？”<a id="page80"></a>
</p>
<p class="bodyContent">答：“一心，在念，不在念的声音。何可云碍？记数，亦只可动时记。静坐时，只可默念，不可掐珠，掐珠必受伤。”</p>
<p class="bodyContent">问：“学人现在于静坐时，出声持四字洪名，摄心切念，以心口分明，清楚执持，用耳谛听之法，稍觉轻安，欲修一心不乱，专行此法，可能达到否？”</p>
<p class="bodyContent">答：“此法甚好。静坐宜默持。出声亦可。一心不乱，在心专注与恳切耳。”</p>
<p class="bodyContent">问：“随息一法，尊钞颇极提倡，但未说明如何念法。《宝王论》云：此法大有恃怙，亦只云称佛名号，随之于息，仍未详如何念法。惟《饬终津梁》云：随息念佛，用呼不用吸，一呼，或一句，或二字均可。学人疑吸息不念，岂非间断？每每试练一呼一句，颇觉吃力，且念得不甚清楚。惟有随吸时，念阿弥，随呼时，念陀佛，既不间断，且能清楚，又不吃力，不知如此念法，可否？抑或吸时，不能用否？”</p>
<p class="bodyContent">答：“吸息不念，此中何可云间断？一呼念一句，吸则不念。呼吸俱念，必伤气。若只念二字，则一呼一吸念佛一句，则无碍。”</p>
<p class="bodyContent">问：“都摄六根，净念相继，云何行持。”</p>
<p class="bodyContent">答：“念佛的宗旨，是生真信即信，发切愿即愿，专持佛号即行，信愿行三，为念佛宗旨。念佛用功最妙的方法，是都摄六根，净念相继。都摄六根者，即是念佛之心，专注于佛名号，即摄意根。口须念得清清楚楚，即摄舌根。耳须听得清清楚楚，即摄耳根。此三根摄于佛号，则眼决不会乱视。念佛时眼宜垂帘，即放下眼皮，不可睁大。眼既摄矣，则鼻也不会乱嗅，则鼻亦摄矣。身须恭敬，则身亦摄矣。六根既摄而不散，则心无妄念，唯佛是念，方为净念。六根不摄，虽则念佛，心中仍然妄想纷飞，难得实益。若能都摄六根而念，是名净念相继。能常常净念相继，则一心不乱，与念佛三昧，均可渐得矣。祈注意。但祈都摄六根，净念相继，则业消智朗，心地开通。何愁不解经义乎哉？祈勉力。”<a id="page81"></a>
</p>
<p class="bodyContent">答周文珊居士问</p>
<p class="bodyContent">兹有所询各节列左，敬求示答：“功德无量。</p>
<p class="bodyContent">（一）老法师念佛，是发何大志愿？</p>
<p class="bodyContent">答：“愿生西方，见佛闻法，证无生忍。回入娑婆，普度众生。”</p>
<p class="bodyContent">（二）人身求了脱到何处去？</p>
<p class="bodyContent">答：“到极乐世界去。”</p>
<p class="bodyContent">（三）佛云众生皆有如来智慧，是包括信愿行在内否？</p>
<p class="bodyContent">答：“如来智慧，无法不包。在众生分上，只是理性而已。切勿错认。”</p>
<p class="bodyContent">（四）娑婆众生妄想，是我见乎？非我见乎？</p>
<p class="bodyContent">答：“妄想包括一切凡情。我见乃其最甚者。”</p>
<p class="bodyContent">答俞大锡居士问</p>
<p class="bodyContent">谨将平时疑义，开列十四条于左，伏乞诲正。</p>
<p class="bodyContent">（一）修行人止恶行善，是分内事，允当加勉。惟功课及二六时中，过现未三心憧憧往来，总不能除。心业未净，于往生有无妨碍”</p>
<p class="bodyContent">答：“功课宜专不宜繁。专易摄心。繁难归一。往生在信愿真切。倘无真信切愿，纵心能清净，亦难往生。不可不知。”</p>
<p class="bodyContent">（二）古德云：爱不重不生娑婆，爱之宜除，固是理所必然。乃儿孙之间，利害之际，总不能漠然忘情，将何道以御之？</p>
<p class="bodyContent">答：“爱儿孙，要爱之以道。令彼诸恶莫作，众善奉行，戒杀护生，信愿念佛。则爱便为净业助行矣。此又御害获利之大根据。”</p>
<p class="bodyContent">（三）紫柏老人云：“梦中作得主，则临终作得主”，是梦境甚关紧<a id="page82"></a>
 要。乃上床欲睡，亦曾默念，至梦时，仍是纷乱与念佛无关，甚且有吃荤之时，或即觉，或不即觉，诚为可恨可愧。将何法以挽回之？</p>
<p class="bodyContent">答：“欲梦境相应，当于日间力求相应。若醒时常相应，梦中自可相应矣。”</p>
<p class="bodyContent">（四）修行有得好境界者，或梦到西方，或面见弥陀，或闻异香，或见莲花。湘省王季果居士常有见到。乃念佛十年，并无瑞相发现，设临终亦如此，岂非难到极乐？究竟可否听其自然，不生希望？</p>
<p class="bodyContent">答：“但求心与佛合。不须致力于见境界。心与佛相应，有真信愿，决定往生。心若希求境界，或未相应，有境界现，或致著魔。”</p>
<p class="bodyContent">（五）年龄衰老，不能夜分即起，可否尽一日之长，尽心竭力以用功？至须诚敬之处，心不可见，多拜以表之，十大愿王礼敬为第一，其利益何如？</p>
<p class="bodyContent">答：“年老体健，多拜固好。否则但一切时一切处，常存敬畏。亦即意业礼敬。”</p>
<p class="bodyContent">（六）念佛时跏趺对像坐，口念耳听，手数珠，心想无量光佛，以冀三密相应，乃昏散仍不能免。将从容以待其纯熟，抑有何法以资都摄？</p>
<p class="bodyContent">答：“跏趺坐念，不宜掐珠。掐珠则心难静息，或致受病。宜按钟计数，一刻钟念若干佛，即与掐珠同。都摄六根，净念相继，乃最妙之制心法。”</p>
<p class="bodyContent">（七）好善似出性成。只以力不从心，不能财施，亦无可法施，惟遇人劝导念佛吃素，兼前五年上午功课，下午出门，拾遗弃字纸。近来精力较弱，功课亦增，不及专诚出外去拾，惟于行路时注意检取，究于念佛有无妨碍？</p>
<p class="bodyContent">答：“念佛人宜修一切善行，然须分出主伴正助。倘主伴倒置，则其利甚少。若能令伴助主，如一人垂拱，百辟布政，何妨碍之可云？”</p>
<p class="bodyContent">（八）《观经》三福三心，素所谨守，惟稍纵即逝，未免有不实践<a id="page83"></a>
 处，每自怨自艾，所以常念忏悔文，究竟其罪愆可否消除？</p>
<p class="bodyContent">答：“罪愆消除，不可笼统说。若罪愆净尽，非圆成佛道不可。吾人之消除多少，惟其诚之浅深上见之。”</p>
<p class="bodyContent">（九）年老人即健亦不足恃，身后办法，宜先预备，拟不开吊，殓时完全用布，只穿海青一件，其五衣卧具，安在旁边，按佛制此不随殓，今皆随殓，可不拘，戴僧帽，穿僧鞋，一切均用素，做七请僧念经？</p>
<p class="bodyContent">答：“当将光《文钞》临终种种诫饬，预与儿孙谈说，必须照此而行。庶不致儿孙破坏正念。”</p>
<p class="bodyContent">（十）念佛自知不得力，欲加课非但无力，且无时间，如长此以往，恐生西少把握，而此志又决计欲生，究用何法，能万分可靠？</p>
<p class="bodyContent">答：“得生与否，全由信愿之有无。何得妄说闲谈，不以古人所说者为指南。”</p>
<p class="bodyContent">（十一）此间龙华先天两教盛行，劝阻之则牢不可破，说此教亦可生西，究竟可作助因否？如果可行，将从而学之，以为又径之径。</p>
<p class="bodyContent">答：“汝归依佛法，修持净业，尚听外道魔话，而欲学之。何不知好歹，一至于此！”</p>
<p class="bodyContent">（十二）念佛时心多散乱，或说是年龄关系，如年老心散，不能收束，则老年人决不能往生矣，究竟是否由于年龄，抑功夫未到家之故？</p>
<p class="bodyContent">答：“汝之不一心，由于心无正见。无正见，故无真信切愿。有真信切愿，未能一心，亦可往生。无真信切愿，纵能一心，亦难往生。以往生由仗佛力故也。”</p>
<p class="bodyContent">（十三）此间道友中，有一人甚肯用功，受戒长斋，惟家为巨富，于功德事不肯舍财，于念佛生西，有无窒碍？</p>
<p class="bodyContent">答：“此种看财虏，其心地污浊卑鄙，尚欲令子孙长富贵。恐贪财之心，转而得饿鬼之报。而念佛之善根，乃在未来劫中，方可受用耳。”</p>
<p class="bodyContent">（十四）一人终日念佛，与公同半日念佛，利益孰优？此地佛会，至礼<a id="page84"></a>
 拜三，集众念佛半日。</p>
<p class="bodyContent">答：“公同念佛，是提倡边事。随分随力修持，固不关与众及独行。然欲真修，宜少张罗，庶有实益。”</p>
<p class="bodyContent">以上十四条，多是大锡切己弊病，故不惮冒昧，远道请示，切求分条指导，即于原纸加批，不啻烹炼之炉韛矣。弟子俞大锡再叩。</p>
<p class="bodyContent">祈熟阅《文钞》，群疑自释。沪地人事繁，故不详书。</p>
<p class="bodyContent">答王颂平居士问问词略</p>
<p class="bodyContent">（一）净土既是唯心所造，当云唯心，不当又言净土，又言所造。既是唯心所造之净土，何得只是唯心，别无净土之外境乎？唯心净土者，以清净心，念佛求生净土。及至临终，由己之净心，感佛接引往生西方。如此方是唯心净土。若无净土则止可言唯心。何得无中生有，添一净土，又添一所造乎？本无有净土，造个什么？邪见人阻人修持，自唱高调。不知自己所说之话，完全相反。欲破人修持，实为自破，而自陈其邪知谬见也。</p>
<p class="bodyContent">（二）毒恶与慈善不相敌。人若心无毒恶，蛇虎亦可为伴。即未到此地位，若常念佛念经之善人，决不被此等所害。以心存慈善，可以化彼毒恶。况修行之人，常有善神卫护。</p>
<p class="bodyContent">（三）未到真穷惑尽之地，自然身心世界是实有的。既到真穷惑尽之地，则在彼分上都无。在未得此道之人分上是有。不可混凡圣理事而含糊妄说。众生心之本体，即是真如实相。奈以从未悟故，虽终日承此真如之力，而永劫不知真如所在。其言无明本无根绪，但以众生未悟，又欲示知非本自有。故曰真如不守自性，而起无明。实则非初无而后有也。作此说者，欲人易识本体耳。譬如矿与金混，非初系纯金，后始生矿。须知金在矿中，金仍非矿。炼矿出金，矿不杂金。吾人当于破无明处<a id="page85"></a>
 著力。不当于世界有无，真如无明之生灭名词上，妄生议论。观自在菩萨行深般若波罗蜜多，故能照见五蕴皆空。身心世界，即五蕴耳。吾人未到得深般若之地位，宜其是实有的。世界虚幻，凡夫颇疑为妄。若凡情净尽，则山河大地，均不相碍。故古德云：“若能直下亡情，山壁由之直度。”</p>
<p class="bodyContent">答缘净居士问</p>
<p class="bodyContent">问：“念佛行人，首宜以严持五戒为急务，庶念佛易得心净，临终亦稳往生。但在家二众，处于佛法颓衰之地，难得高僧为之如法受戒。幸《梵网经》曾开异方便，许以在佛像前，至诚忏悔七日，如见好相，即可自誓受戒。而《地持经》亦如此说，且无见好相明文，比《梵网》更为便易。尔时弟子疑之，不知究遵何经为是？后阅《灵峰宗论》，内曾阐明《梵网》为未发心，《地持》为已发心而设之理。今弟子等信愿念佛，求生净土，可算已发心得依《地持》受戒否？即我师《文钞》上教某女士自誓受戒，亦无见好相明文，亦是因其已发心得依地持，不必拘见好相否。但某女士贞操冰洁，弟子等业深障重，可否参照而行，又是一疑义，故不揣冒昧，再为普通在家念佛行人请求判示，以便遵行。”</p>
<p class="bodyContent">答：“佛法广大犹如大海，随人根性而为受持。若欲受戒，有可受处，固宜以师僧受。若无其人，则向佛忏悔自誓受。所云见好相，谈何容易？恐今人无此善根，或因不明心地，以躁妄心求，则著魔者多，得益者少矣。今之稍有行持者，动言见种种境界。此境界，皆是妄心所感。若是圣境界现，虽他人不得而知，而其人当必大有心行转变之征。若仍然照旧，则非圣境，乃魔境也。不可不知。凡一切人，皆当诸恶莫作，众善奉行。此乃三世诸佛之略戒经，人人皆宜持，人人不可犯。持则有功德，<a id="page86"></a>
 犯则有罪过。持之及极，便可了生脱死，超凡入圣，乃至成佛。彼发心受戒，无师可授。当志诚恳切佛前忏悔一七日，于佛前自誓受戒即已。固无须云好相。亦无须云已发心未发心。今之时机，非佛世之时机。然为往生西方受戒，当须真实受持。若徒求其名，则成戏弄，罪过实非浅鲜。</p>
<p class="bodyContent">问：“行人若不受戒，则永弃佛海，失大利益。如发心不真，颟顸受戒，犯之又一重戒罪，是受之恐致违犯，不受又失大益，似乎进退两难。弟子对此，颇有愚见，以为如果发心真实，自必惧罪情深，必少违犯，不妨立即受戒。否则习气太重，或因一时心感，贪一戒名，昧然受之，将来必易触犯，反不如依律秉持二三年后，果无违犯，再行受戒未晚，斯则既得戒益又不致徒增戒罪，似乎有益无害。此法弟子曾试之，劝人吃素，颇有效验。因近数年几遇发心修行，即劝其先持六斋，及戒杀，减少肉食，兼作众生一体血肉不净等观，不数年间，因之而吃长素者，不下十余人，今对于戒法，未知可否照此办理？又有一辈行人，颇明罪福因缘，虽未受戒，而能照律秉持，孳孳念佛，求生净土，若后往生，与已受戒念佛往生者，品位有无高下？若有，则与六祖“心地无非自性戒”，“本来无一物，何处著尘埃”之义，似乎相违。如无，而律又言如法受戒者，方发戒体，且得天神拥护，又显与未受戒者，大有区别。弟子未明斯义，故特录求指示。况前拟先秉持，而后受戒，如果不同，设此学戒期内有命终者，岂不失大利益，是此一疑义，尤不得不早求解决也。”</p>
<p class="bodyContent">答：“既欲受戒，固宜真实。既不真实，又何须受。利益由真实持戒得。非有受戒之名，便得利益也。汝之疑，可谓无谓之极。凡修行在心地上论，不在形迹上论。未受戒而持戒，是为真实修行人。岂真实人，行真实行，反庸劣乎？然佛菩萨极力劝人受戒，谓受之必持。非为今之挂名受戒者发也。挂名受戒，以受戒人毁佛禁戒，罪加一等。汝之所问：“皆是死执迹相，妄兴议论。如此所说，皆名戏论。受戒发戒体，乃宿根深<a id="page87"></a>
 厚之人，非今之悠悠挂号者事。不受戒而能持戒，乃少数人，非多数人，故不得用此以难彼。此系特别性质，彼乃通途教道，何得崖板相比？直是本无一事，妄起风波，可叹孰甚。利益在迹相上论，不究心地实情，则举世之人，皆好假冒修道之人矣。”</p>
<p class="bodyContent">问：“小女现年廿二岁，矢志不嫁，吃素念佛，业已数年。今春其母亡过，伊哀思笃切，数日不进饮食。后经弟子嘱其为母念佛，以期莲品转高，伊自后对灵念佛，寒暑无间。惟其念佛至纯一时，往往见十方光明，内现佛像。曾记今夏文佛诞期，伊闭坐佛堂念佛，一日，亲觉神游净土，脚踏地软如毡，天花时坠，见佛及二大士掠虚而过，观音菩萨并对之微笑，以手执柳枝洒甘露水于其额，并见无数或坐或立修行之士，相均美好有光，后因送饭伊吃，此境即失。弟子思伊所见，虽多与经论相合，然伊前曾依同善社法静坐二年，现对同善社坐法业已停止数年。当时亦见有光明境界。今此念佛所见不知是否净土境相？抑仍系前之坐功幻影？故特求我师判示。又此女对佛及观音诞期，及祖母父母与己生辰，多持一日夜不食清斋，弟子因阅诸经论，并无赞叹不食之文，即所立八关斋法，亦只制过午不食，弟子因此令其改持八关斋，不知持日，定要依法在佛像前受过否？又弟子阅经不多，不知竟日夜不食，与过午不食，有优劣否？再家慈长斋念佛，亦已数年，静中亦往往见有光明形像，如果不著此，亦得为善境界否？尚乞我师统一判示。”</p>
<p class="bodyContent">答：“令爱宿根颇深。立此志愿，实堪钦敬。所言境界，或是圣境，然不可以此为是。但取一心，勿慕见境。果到一心，境不见亦无碍。未到一心，或所见不真，或见之生欢喜，皆足误事。近人多一用功便有境界，此实多半是魔境。即令是圣境，若心地不明，理路不清，一生取著，便致误事。不可不知。所言清斋，经中未说，梁傅大士弥勒示现居士身每行之，亦非不可行。若勉强硬饿，则固不必行。若安然无损，自在如法，亦非不可。又今人只可按常行道修。不可特立异相。以杜好名、显异、惑众<a id="page88"></a>
 等弊。”</p>
<p class="bodyContent">问：“弟子研究佛学，自阅《楞严》、《圆觉》、《起信》等诸大乘经论后，颇知天地万物，及一切净秽刹土，皆依一真幻现，对于心净感净土，心浊感浊土等义，颇能谛信确切。故虽阅宗乘语录，不但于净土不至生疑，且适足以坚其信愿，此后似不至为禅净性相遮扬之语所惑。惟对于经论所说，佛界不增不减，众生界亦不增不减之语，时起疑情。盖就性体而论，诸佛众生，体本相即，诚无差别增减可言。至发为众生界，虽属纭纭众多，然就幻形而观，似不无数可言，既有数量，则诸佛应世，均度若干众生成佛。佛性譬海水，众生譬波泡，泡破归海，言水无增减则可，而此泡相显有数量，又何说无增减？或谓无增减者，为因一泡已平，一泡又起故尔。如此则诸佛发愿度生，似为徒劳，且于众生成佛不至再迷之理，亦为有违。若谓泡破不复起，而此性海众生，泡虽多，则一佛已度无量数，况后复有多佛应世，则所有众生，不但日见减少，且终有度尽之一日，果尔又不第与经论无增减之言相违，而于众生界最初究从何起之旨，《经》云：无明无始，若众生界有终，则无明即有始矣。亦透不过去。此又《圆觉》金刚藏菩萨曾有请问：“佛答对佛界则引矿已成金，不重为矿为喻，以明佛不再迷之理。至对众生本起无明，则云以轮回心生轮回见，意谓非亲证圆觉，不能测度，此事并可如是分别，非为正问：“而起信义记亦引鸟飞虚空之喻，以显众生无量，故不可说有增减，究亦难使人决然无疑。众生显有头数，何云无量。如真无量，除非一众生能化多众生，果此亦可免佛界不再起众生界之疑。然一众生一灵识，此理又说不过去矣。然此义深远，佛尚因众生迷故，难以畅说，即说而众生不知如故。弟子何人，何敢以凡夫知见，测度此事？惟敝处学佛士绅，以弟子学佛比伊辈颇早，意谓能解此理，多有质问者，弟子当虽援引经论以答：“伊辈总不满意，且疑佛学说理，亦有不圆而堕信心者，故特录此一段，思求我师指示此理，可否另用譬喻，略为阐明。一免弟子再起此惑，二令有<a id="page89"></a>
 以酬答彼等质问也，则幸甚。”</p>
<p class="bodyContent">答：“佛界众生界，两俱不增不减，此是据理而论。汝何得据幻迹而论？不观《金刚经》度尽一切众生，不见一众生得灭度者。若以迹论，佛语便成矛盾。若知直显理体，则如示醉人迷人，谓屋转方移者，谓屋本不转，方本不移也。又何得以醉人之屋转，迷人之方移为是？而以不醉不迷者所言为非乎？如汝所说，俱属戏论。彼醉人迷人未悟之先，断不能死心信其不转不移，以亲见故。及至一悟，方知是妄非真。汝将以彼为准乎，抑以此为准乎？了此则何须辨论。汝作海波泡说，皆在迹上执著。以佛欲人知自己全体是佛，由迷而有众生之相。即此众生之相，全体属妄。屋转方移，汝执著于转移。可谓舍本逐末，将见常转常移而不息矣。佛为出矿之金，众生佛性，为在矿之金。在矿之金，绝未成金。不过明人知其有金，而始加烹炼令出，以得受用耳。佛恐众生不肯承当，故注重于发明本体。以既知本体，断不肯自轻而不修耳。若知从体上论，则无须疑。若舍体言迹，且请阁下另求大通家为之论判。光之庸僧，无此智慧辩才也。”</p>
<p class="bodyContent">批念佛居士书</p>
<p class="bodyContent">顶格写者，均系印公批答之语。其低一格写者，则为永嘉念佛居士之原书。</p>
<p class="bodyContent">奉读慈谕，极谆切，极方便，数载泣歧，一朝知正。今后当一心念佛，普</p>
<p class="bodyContent">为众生回向净土。其余期图，若俗若真，皆已放下，唯此一著，确可安身</p>
<p class="bodyContent">立命，自利利他，上慰悲愿，而报鸿恩。乞赐加被，常行精进。兹拟来月</p>
<p class="bodyContent">或八月再事禁语，默持观音圣号，日期长短，随力随缘。所有关中礼念</p>
<p class="bodyContent">仪式，及诸疑问，谨陈于后，即请诲迪，只遵为感。<a id="page90"></a>
 心常存于修持，关与不关，皆无甚紧要。然须圆通，不可死执，或致心有不安，反为无益。观音慈悲广大，决定有感即应。但不可过于急躁求应。譬如种谷，今日下种，今日即望收谷，便成痴人。而菩萨固有一举念，即蒙加被者。但不可作此种崖板观念期望，则有大益矣。</p>
<p class="bodyContent">入关第一天</p>
<p class="bodyContent">早起念十气佛，盥漱毕，礼十方常住三宝，各一拜，本师释迦牟尼佛三拜，西方教主四十八拜，净土经论三拜，观音三十二拜，势至海众各三拜，地藏莲宗诸祖（现在师僧）各一拜，念《供养咒》廿一遍，念《莲大师西方愿文》一遍，念《观音赞》一遍，继续专念圣号，于其中间，除眠</p>
<p class="bodyContent">食外，兼于近午过午，近晚正晚，礼观音三十二拜。</p>
<p class="bodyContent">仪节以简为妙。</p>
<p class="bodyContent">以后各天</p>
<p class="bodyContent">早起念十气佛，盥漱毕，礼观音三十二拜，继续专念圣号，于其中间，除</p>
<p class="bodyContent">眠食外，兼于近午过午，近晚正晚，礼观音三十二拜，如第一天。</p>
<p class="bodyContent">完满一天</p>
<p class="bodyContent">早起及近晚各仪如前，正晚圣号念毕，念《西方愿文》一遍，礼西方教主四十八拜，观音三十二拜，势至海众各三拜。</p>
<p class="bodyContent">又《莲大师愿文》中，专念阿弥陀佛万德洪名句，自应改为专念观世音菩萨万德洪名，余句尚须改易否？</p>
<p class="bodyContent">宜酌量。</p>
<p class="bodyContent">愿文中首段，今于佛前翘勤五体，念至此句时，只须一礼便起，或须伏至以下某句才起。</p>
<p class="bodyContent">久伏或致伤气。不可不知。</p>
<p class="bodyContent">通行《观音赞》云：“观音大士，悉号圆通，十二大愿誓弘深”，十二大愿四字，恐系误引药师如来因缘，应改何语？</p>
<p class="bodyContent">十二大愿无出处。改为“慈悲誓愿最弘深。”亦可。</p>
<p class="bodyContent">临卧如不成寐，只管忆念圣号，以治之，抑须暂停圣号，静心以治之？<a id="page91"></a>
 静心念圣号。</p>
<p class="bodyContent">欲念起时，须作已死想，抑作将死想？关中尚有应须注意之事，统祈指示。</p>
<p class="bodyContent">事岂能尽指出，唯志诚恭敬，不急躁求灵应。但取心与圣号相应。不求感通，自获感通。否则或至著魔。</p>
<p class="bodyContent">平日屡梦，在屋内飞行念佛，惟被椽瓦盖住，不能冲升，又一日在某寺见一帧水墨画观音像，身眼巨大，至今尚觉怖畏，以上二缘，未知是何罪障？</p>
<p class="bodyContent">此梦系好境界。但尚未至业力大消，故仍有碍。见像怖畏，亦无碍。然不得常存念在心。</p>
<p class="bodyContent">又恩师尝谓行人所见之境，有一分不可说一分一，亦不可说九厘九，过说亦罪过，少说亦不可。又谓此种境界，向知识说，为证明邪正是非，则无过，若不为证明，唯欲自炫亦有过。若向一切人说，则有过，除求知识证明外，俱说不得云云。然则行人见有境界，或因心想不周，或因文字疏拙，以致少说多说，亦有妨碍否？弟子曾蒙恩师三次示梦，当向某友等宣说，虽非欲自炫，亦非为证明，实为令其启信，不知仍属有过否？</p>
<p class="bodyContent">梦境尚无大关系。禅定中之境，切须慎重。修行人每每犯未得为得之病。</p>
<p class="bodyContent">居家处世，见人有不如法，既无威德，足资制服，又不善劝谕，使令感悟，只好忍耐随任，忆念观音，以祈慈佑，得乎？并恳开示幸甚。</p>
<p class="bodyContent">诚之所至，金石为开。即彼不得益，自己却得大益。</p>
<p class="bodyContent">修持偈</p>
<p class="bodyContent">敦伦尽分 闲邪存诚 诸恶莫作 众善奉行 戒杀护生 吃素念佛 回向往生<a id="page92"></a>
</p>
<p class="bodyContent">极乐世界 以此自行 复以化他 是名佛子 所应行者 若能如是 功德无量</p>
<p class="bodyContent">复蔡吉堂居士书</p>
<p class="bodyContent">光四月二十六日，由扬州回申，见所寄桂圆及香，谢谢。《观音大士颂》稿，虽寄来，尚须详校，方可付排。恐今年不能出书。慈幼院随缘以办，能多亦好，少亦无碍。即不能助，空册寄回，亦无所碍。光于一切事皆任缘，断不以多少有无，起分别计度心也。真达师令附笔问好。尤惜阴居士，尚未动身，不久当南去。所住地址尚未定，待彼为光开出时，当为寄来。当此天灾人祸，相继降作，宜发诚心念佛，以祈覆庇，庶不负此好时光。否则如入大海，既无导师，又无指南。欲不沉溺，何可得乎？</p>
<p class="bodyContent">致心净和尚书</p>
<p class="bodyContent">今日有从如皋来，代崔宗净之信，所说之钟，大小适宜与否？如其适宜当向党部买。尚有钟架，若非朽腐，亦当同买，以免另做。亦可即击，以察音声。大鼓若有人发心即已，否则令彼募造。然须合中，不宜太大。当示其尺寸大略，以便彼定做。钟鼓之费，均须彼自己出钱。不须法云寺补助。当以此话说在前，庶不至或有难以应付之虞。</p>
<p class="bodyContent">复葛启文居士书</p>
<p class="bodyContent">大家宿业，感此恶果。汝在护国寺能诵经礼忏，实为大幸。此时除<a id="page93"></a>
 念佛念观世音求加被外，别无良法。且莫妄想得好事，果能志诚恳切诵经礼忏，自己也得莫大利益。若只图了事，则欲佛菩萨加被，便难如登天矣。除志诚念佛念观音，及志诚恳切诵经礼忏外，别无第二方法。祈慧察。</p>
<p class="bodyContent">复李觐丹居士书</p>
<p class="bodyContent">接手书，知阁下卫道之心，极其真切。而彼欲为千古第一高人之地狱种子，极可怜悯也。《起信论》之伪，非倡于梁任公。乃任公承欧阳竟无之魔说，而据为定论，以显己之博学，而能甄别真伪也。欧阳竟无乃大我慢魔种。借弘法之名，以求名求利。其以《楞严》、《起信》为伪造者，乃欲迷无知无识之士大夫，以冀奉己为大法王也。其人借通相宗以傲慢古今。凡台、贤诸古德所说，与彼魔见不合，则斥云放屁。而一般聪明人，以彼通相宗，群奉之以为善知识。相宗以二无我为主。彼唯怀一我见，绝无相宗无我气分。而魔媚之人，尚各相信，可哀也。</p>
<p class="bodyContent">未受戒，不应著坏色五条之缦衣。此衣五条，不分块。五衣，五条，每条一长一短。亦非海青，海青即大袖之袍子也。今日法门无人，任意妄为。故凡受五戒者，皆著五衣，乃违佛制。而僧俗悉各相安，亦可慨也。</p>
<p class="bodyContent">复康寄遥居士书一</p>
<p class="bodyContent">念佛会章程，甚好。但青年妇女，令彼安住家中念佛，勿来预会。以现在人情过坏，兼有兵士。恐或途中有不如法，则彼人及念佛会皆无光彩。此为避嫌远祸之要义。杨叔吉已于前月十三下山。现今天下纷乱，陕地更甚。何可无事，萌游行之心？岂非居安觅危乎？千万不可出外。即欲大家游观胜境，须太平无兵灾时方可耳。在家虽繁，不致别有他虑。<a id="page94"></a>
 当此乱时，身纵出外不逢殃祸，一日之中，心仍计虑家眷，岂能清净无事干心乎？希真之死，已属天罚。彼得一进步之信，便欲尽杀一切政界中人。所以未至京即病，至京便死。使此人不死，必致大乱。老天有眼，令彼先死。则不致凭空扰乱也。熊大冥得一极有善根之子。未半岁，即知拉彼婆及父母令拜佛，若依之拜，则便欢喜。以预北战，及胡憨之战，其子遂死。彼竟同狂痴，来信告苦。光乃直指天罚。若不改行，其罚尚不止此。汝等既信奉佛法，当以佛心为心，则有益。若大冥、希真，所谓枉为佛弟子矣。光目不佳，非常发疾。</p>
<p class="bodyContent">复康寄遥居士书二</p>
<p class="bodyContent">前寄本校所出书，即欲复说我意。以事须深思遂已。继而思之，游艺之说，不可如是办。且小儿知识甫开，即导之以作戏。恐不在行孝行弟上用心思，而向扮妆生旦净丑上做工夫，则成舍本逐末，弄巧成拙矣。</p>
<p class="bodyContent">光幼时闻老人云，吾乡三四十年前，各处皆调杂戏。即平民子弟，及工农等人，于闲时唱者。但不唱武戏，余与唱戏全同。有请唱者，须自具一切箱妆器具，但去空人。又须具全帖磕头奉请，以不受钱，当上客待。迎来送去，大家以此为乐。后以每调杂戏，必遭旱灾，从此遂止。可见游艺之说，不可即以作戏实之。夫凡夫之情，随物所移。土木形骸，妆饰美妙，即生贪染之心。况幼年子弟，妆作女身。虽云高抬教化，实有诲子弟入轻佻之咎。况欲其妆扮逼真，不下一番心思，岂能令人悦目？光本僧人，何问人教育之事？但以尔我有缘，不得不为尽一番计虑。行孝行弟之道，只可为彼讲说。若令彼做出，则勿道弊端。其旷误工夫，何可胜计？士子专习举业，尚不能变化气质。以好顽之机，令其扮戏，遂欲变化气质，恐变坏者多，而变好者少也。勿借圣人游艺之语，为子弟开一轻<a id="page95"></a>
 佻之端。数年前有游学生数十住法雨寺，夜亦做戏。教员一边坐视，彼便妆和尚，接香客，实侮僧。光闻之，不胜痛惜。堂堂学校，令生徒作此无益之事？不意汝皈依佛法，发心培植人材，亦极赞此事。光固不怕人谓固执不通，实为不取而特言之。至于学生著作，虽不妨浅近。而屁打马鸡等说，究何所益。徒令明眼人痛心耳。纵纸不用钱，亦不宜印此种废话。然此光之知见，是则依之。否则亦作屁话置之。汝自行汝之教育规章，光岂能必使汝勿行乎？</p>
<p class="bodyContent">《文钞》熊大冥有一千元，当作二千部，闻已寄九百于陕、汴两处，祈打听大冥回秦否？彼若回秦，余千部当寄彼，令其分送秦地信心人。祈即示回音，以便令上海书馆寄也。现今时局，尚恐大变。当令家眷及一切有缘者，戒杀护生，吃素念佛及念观世音。庶可逢凶化吉，遇难成祥。否则刀兵一至，其惨殆有不忍言者。</p>
<p class="bodyContent">复康寄遥居士书三</p>
<p class="bodyContent">六月之书，已收到。以行踪不定，故不复。兹接手书而已，余皆未到。现今兵衅大作，民不聊生。当此时际，固宜一心念佛，以求出离。并以劝有缘。</p>
<p class="bodyContent">复康寄遥居士书四</p>
<p class="bodyContent">接手书，知汝与秦中人皆在做梦。秦地民不聊生，而欲开道场，宏法化，请谛闲法师，彼岂肯受此艰难乎？何云不得不恳请，用此曲折作么？某某师其人断断请不得会说大话，毫无真行持。请此种法师去宏法，欲人皆学空套子大话乎？抑欲真修实践乎？光前已与汝说过，将谓我屈抑<a id="page96"></a>
 贤哲乎？至于令光示人，光常处海上，绝无一人与光往来。知谁是发菩提心，欲普利一切之人乎？此事实为难中之难。若求吃饭穿衣僧，则诚有之。彼尚不愿到北方苦寒地方穿衣吃饭去，况曰宏法利生乎哉？秦中之僧，亦如秦中之儒。将何整理而使其一一皆依儒释圣人之道而行也？可胜浩叹乎哉？捐册公函，已于昨日寄回矣。</p>
<p class="bodyContent">复刘观善居士书一</p>
<p class="bodyContent">接手书，知居士道念精纯，身安心泰，慰甚。江苏改庙宇事，光早与魏梅荪、王幼农二公通函，祈其转旋。魏君将光书持之见韩省长，蒋教育长。蒋君幸是佛教中人，韩君允许撤消。蒋君与幼农商，此系翻案，非各丛林联名具呈不可。幼农遂拉出羊皮巷观音庵妙莲和尚此人颇有老成气概，令其联络。妙莲往各处通说，各处皆退缩不敢出头。后与毗卢寺和尚说，毗卢和尚力赞其事。妙莲往芜湖收租，经毗卢和尚，又复联络。遂订于二十四日同到金陵呈禀。其文系妙莲托友人作，经梅老改过。又令蒋君阅过。幼农以日期尚早，因寄光看。想此事已经撤消矣。幼农在十五前接到谓此事定可解决。但教育会人势力颇大，潜滋暗长，或可为虞。当联络谛公、道公二法师，具函内务部，或可永免后患。光得书即与谛公书，过四五日方报云，有病不能握管。光已先与庄思缄居士书，祈其至南京斡旋，向内务部疏通。想不至以光人微而不理也。罗鬯生居士来山，言思缄往杭将回京，与彼同行，南京尚须住一日，以故光即与庄书，罗十九下山，大约二十四日，思缄可到南京矣。<a id="page97"></a>
</p>
<p class="bodyContent">复刘观善居士书二</p>
<p class="bodyContent">接手书，知贵恙已愈，慰甚。江苏一事，全在梅荪、竹庄、幼农三人之力。而庄思缄居士又适逢其会。光致书祈其见省长为之疏通，故得全潮悉落。若谓光之功，乃不过致书诸君，祈其斡旋而已，何足挂齿？若以此为功，则是冒他人之功，以为己功也。令戚丧子折孙，约人情亦不能不感恸。至于悲悼若狂则是知有子孙，而不知有身，何迷执一至于此？试思子孙受祖父之恩，则碎骨碎身亦不能报。子孙有丧祖父而悲痛若狂者乎？若是知伦理之子孙，则亦稍具哀忱，略陈仪礼，尚可慰悦祖父之灵。若是从小骄惯放僻奢侈之子孙，则日夕愿祖父之速死，以期得随意嫖赌逍遥，无人管束耳。果得祖父真死，则心中欢喜有不能以言语形容者。从兹将祖父力持之家业，悉用于造地狱极重恶业之事上。而培德修福之事，则一文钱直等割己身上之肉，宁死亦不肯出。以此丧祖父之家声，贻祖父之羞辱于百千世者多多也。此种子孙，在乃祖乃父固犹作掌珠看也。推其故，总由己心太重，不知宽大深远之理所致也。可不哀哉。昔范文正公视人犹己。视疏若亲。视天下为一家。视中国若一人。故能自宋初至清末，足一千年，子孙科甲不绝。长洲彭氏力行善事，于清初以来，科甲冠于天下。其家状元有四五人。而同胞兄弟有三鼎甲者。以世世奉佛，奉《阴骘文》、《感应篇》。其志固长欲利人，而天固长施厚报也。令戚果是通人，当自惭薄德，故得此报。从此努力积德，以期天哀愍我。则当桂子兰孙，相继而生也。</p>
<p class="bodyContent">现今世道人心，沉溺至极。天灾人祸，亦频数之极。或流布有益世道人心之善书，以期同登觉岸。或拯济遭水遭风之穷民，以期死中得生。与其留资财以供子孙吃喝嫖赌，令人唾骂。何如自己做济人济世之事，为自己培来生福，为子孙作百千世之受用为得也。今夏风灾最惨，<a id="page98"></a>
 会稽道所辖二十县，有十八县报灾。八月初十间，台州又发大水。有处民屋中，水深数尺，河地俱水，船行桥上，其惨状可想而知。道尹黄涵之，名庆澜，笃信佛法，长斋念佛。前年台州灾，大为捐赈。今年灾更甚。以捐款维艰，灾民可愍，拟欲燃指筹赈，或可感发人心。救得一人，功尚无量，况多人乎？令光代为劝募。光自愧薄德，言谁肯听？因令戚之忧思，动光心之恻隐。倘彼怜悯儿孙中年夭折，为彼行赈济事，以荐其灵魂。为己培福德，缘以邀夫兰桂。或荐父母宗亲。或祈家门清泰。但令出自诚心，断无不得福报者。现今之人，多多借公济私，以故人难取信。若论黄涵之之为人，可谓官长中无二无三者。彼在宁波，每年施药，当过二万元。况其施送善书，及种种善举乎？彼之为官，乃以家资贴用者。非朘民误国以肥家者比也。张瑞曾与彼为施送善书之友。瑞曾于扬州立一借钱利平民之局，不要利，只交本函祈涵之于宁波开办，涵之即开办。凡做小生意无本钱者，皆可无所忧虑矣。即此一事，可知其概。</p>
<p class="bodyContent">阁下亲知中富家甚多。若张、黄等彼固生于富贵，不知贫穷之苦。倘肯发悉为天地之子女之心，以行救济。则固无家门不幸，丧子折孙，及子孙败坏家声，令祖父含恨九泉之事矣。倘肯发心，当直交宁波道署道尹黄涵之收，光固绝不干涉也。光贫无卓锥，前年两次拨刻《文钞》洋五百元赈饥。去年几处亦用百元。今夏以友人施《文钞》洋百元，拨送黄道尹赈灾。用别人之财，聊尽我之心而已。</p>
<p class="bodyContent">复刘观善居士书三</p>
<p class="bodyContent">节届中秋，天高气爽。想居士心月孤圆，亦如天上之月，光明皎洁，无境不照。欣慰欣慰！江苏谋庙一事，已经撤销。此事魏梅荪斡旋之力居多，而王幼农亦复颇费心力，其妙处尚在蒋竹庄教。<a id="page99"></a>
</p>
<p class="bodyContent">法幢和尚传略</p>
<p class="bodyContent">师讳行帜，号法幢，别号二雪。家章安，姓林氏，原名增志，字可任。其先出宋进士正仲公，十五传，以文学赠东阁大学士得昭公，即师考。未脱襁褓，昭公见背。师孝友天植，性嗜学，十六游庠，二十三乙卯举于乡。读书兴善寺，契禅衲，信出世法。二十七，母旌表节孝，赠夫人，江氏殁，师哀毁不欲生。思借佛法以报劬劳，因请诸法宝诵之，如宿习。自此所行，皆放生掩骼诸善事。三十三，迁馆头陀山密印寺，即唐一宿觉道场也。日与受业师僧摩、马聘君往来讲习，益知有向上事。僧摩曾见博山无异禅师，寺古殿将倾，适龙过山砦，草木尽拔，荡然如新筑，师于时即有改造之意。三十五，戊辰成进士，高等擢某经第一，初筮楚蒲圻令。御史黄宗昌见僧摩刻有《宗门三关语》，因问师：“儒亦有三关乎？”师曰：“有。”问：“初关？”师曰：“不知为不知，是知也。”“二关？”师曰：“吾有知乎哉？无知也。”“三关？”师曰：“吾无行而不与二三子者，是丘也。”黄公豁然，结契甚厚。师尝于官驿触溺器有省，偈曰：“奇哉藤溺器，通身黑漆漆，陡然勘破时，雪消地上湿。”凡为政以德教为先，至诚格天，感甘露屡降，巡按宋贤异之。为贺相公逢圣李大宰长庚同章进御。随传旨科道、不必尽由考选，馆员必须先历推知，时议佥云：“他日膺盛典者，必林蒲圻也。”于是有楚蒲记瑞之刻。蒲民建甘露生祠，两分楚闱。建中隐园于署，朔望讲学，邻邑生徒来听如市。时有讲学法羽之刻，任满擢翰林编修。会东宫出阁选讲读，师与焉。进《易·师卦讲章》，惓切上爻，管六曹章奏，召对记、注、诰、敕撰文，纂修会典六子格言，晋经筵讲官，转詹事府、右春坊、右中允、兼侍读学士，复晋少詹事分校，癸未会闱，甲申李贼犯阙，师蒙国难，酷刑几毙，抗节不屈，贼败，乃间关南旋。时明藩隆武起闽，坚以内阁大学士起师。既而隆武迁<a id="page100"></a>
 粤，师知天意有归，遂就吕峰过遵耆宿剃染。时丙戌冬月师五十四岁也。大清一统，征用天下遗老，师独不奉檄。有司迫就道，师欲自杀。遵曰：“子读书不达其道，夫当国破时，清师仗义入关，一战灭贼，为烈皇报仇，诚有德于大明者也。子如不事二姓之主，往请巢、由之志，未必不许也。”师即以僧服赴，果遂所愿。自是切磋厉行，究心生死大事。一夜闻钟声，碍膺顿释。有偈曰：“此夜钟声恰异常，一椎打破臭皮囊，百单八下如雷吼，情与无情何处藏。”遂旋密印，以了夙愿，改创祖庭，事多玄感，具载《重兴碑记》中。师向留意宗乘，每得悟处，略不自肯，至是切慕遍参。偶昆阳余孔谦参雪窦云和尚归，述窦语曰：“法幢禅者，若要参方，还是我费兄当。”师闻之曰：“真善知识语，吾有以见雪窦矣。”遂之四明上雪窦，礼拜次，窦曰：“只如老僧不在，礼拜是，不礼拜是”，师欲进语，窦震威一喝，师不觉汗下，顿见雪窦用处。至晚，窦蓦筑一拳曰：“作么生？”师曰：“合取两片皮。”窦又筑一拳，师曰：“再犯不容。”窦复掌师曰：“不受和尚谩。”次日，窦举香严，我有一机偈征师，师曰：“此处不消疑得”，窦曰：“毕竟作么？”师出礼三拜而退，即呈偈曰：“瞬目当机换话头，何如只用老拳酬，祖禅会得休轻信，一叶初飞遍界秋。”一日茶次，语及当事，赠真觉再来额，窦曰：“上座还承当得么？”师曰：“承当不是好手。”窦曰：“古人遂知是般事，便休唤甚么作是。”师曰：“尽力道不出，窦休出。”师之武林，窦送以偈曰：“乳峰刚两月，独步去钱塘，一句超方外，全机绝覆藏，临济正法眼，灭却瞎驴旁，只这破沙盆，待将为举扬。”至圣果山，扫马居士墓，盖师不忘所自，遍谒诸方，还雪窦受具，典藏钥，一日，窦落堂，忽打师一棒曰：“道道。”师曰：“剜肉作疮。”窦曰：“却只道得一半。”师曰：“连这一半也不消得。”自后箭锋相柱，脱落无余，中书君莫能殚述。癸巳春辞还东瓯，窦大书卷首，曰：“亲吃老拳。”嘱以偈曰：“别我春风里，临行一句亲，杖头宣大意，足底播芳尘，往复乃无事，纵横已绝伦，到家严面目，所以接嘉宾。”窦<a id="page101"></a>
 之于师，犹应庵华之于密庵杰焉，甲午窦应密印之请，晋师西堂，解制后窦还乳峰，师复上省觐，适四明绅衿请住鄞之大梅保福寺，师以汉尉旧隐，且慕常禅师高风，遂欣然赴之。窦题其顶相，有“青出于蓝谁似你，大梅峰顶看风雷”之句。八百余年荒庭，师不惮与诸禅衲披霜立雪，本分提持，近远趋跄，渐成丛席。是以费隐容和尚有“法门领袖荷人望，八万松杉记笑颜。”牧云门和尚有“峨峨太白祖灯传，众角虽多一麟足”等赠。到天童，木陈忞和尚请师升座，见其提倡，大击节称叹，为序《大梅录》，举风穴慈明祖孙东山照觉父子相证，以为直令千秋振响，三尊宿又不啻妙喜之极口应庵矣。师住梅凡六年，以院事付日休寤首座，遂赴东瓯请，庚子冬开炉密印，较梅尤盛。丙午应括苍净觉请，复以密印付多子无西堂。丁未夏季示微疾，舟还陀峰，八月十五日对众说偈曰：“七十五年闲打哄，总无奇特出常伦，而今撒手悬崖去，一任诸方说幻真。”寂然而逝。师生于万历二十一年癸巳，没于康熙六年丁未，世寿七十五，僧腊二十三。</p>
<p class="bodyContent">复方家范居士书</p>
<p class="bodyContent">欲生净土，须先认清宗旨。普通修持，无不以开悟为希冀。而开悟一事，亦非易易。若知净土宗旨，决不预期开悟。若不注重信愿，开悟亦难了脱。若能一心念佛，不悟亦可往生。汝信中谓纵具厌秽之情，未识自性奚若，是志在开悟也。开悟而有信愿，是为禅净双修，最为高上。然世绝少真开悟者。何谓真开悟？即所谓明心见性。乃于自心中彻底明了，非只会说而已。会说不名开悟，且勿误会。真到明心见性地位，尚须信愿念佛，求生西方。世人凡求开悟者，皆不注重于信愿求生。而欲以此依稀仿佛之悟了生死，则是自误误人。固不如老实念佛者为稳当也。<a id="page102"></a>
</p>
<p class="bodyContent">光老矣，不能为汝详说。今且为汝寄书二包，汝息心读之，当可备知净土宗旨。若或不能于此各书生信，又去求明心见性，求现身成佛，光也不怪汝。但恐尘沙劫又尘沙劫，仍在轮回六道中。然欲了生死，必须敦伦尽分，闲邪存诚，诸恶莫作，众善奉行，以为世间贤人善人。若伦常有亏，三业多愆，欲于临终蒙佛接引，以与佛气分相反，何有无感之应？凡遇有缘，皆当以此告之。今为寄《净土五经》、《净土十要》、《净土圣贤录》、《了凡四训》、《印光文钞》、《嘉言录》、《历史感应统纪》、《观音颂》、《饬终津梁》、《念佛恳辞》、《初机先导合编》各一部。至于受戒，当依《文钞》与徐福贤书，在佛前自誓以受。今为汝取法名为慧范。谓以佛智慧所说之净土法门，自行化他，以为世范。祈顾名思义而实行之，则幸甚幸甚。七月十六</p>
<p class="bodyContent">以后不许再来信。亦不许介绍人皈依。即向弘化社请经书，亦不许顺便与光书。以无力应酬故也。</p>
<p class="bodyContent">复圆拙大师书</p>
<p class="bodyContent">接手书，不胜嗟叹。世人只知效迹，不究其是非利害。往往作福之事，反造大业。俗人且勿论，即僧人亦多如是。世所流通之《西方公据》、《前刻法会图》、《后刻弥陀经》、《往生咒》、《后刻九品莲台》，各坐一佛。傍刻○，令人点。点完之后，将此经烧之。友人欲重订而广印。光谓点完必烧，经佛亦随之而烧。以点得乌黎巴皂，亦不好受持。因商其办法，不刻经像，但列九品莲台，并○以备记数。其订正排印，皆光经理，何得云有大报恩塔之事乎？因往库房求其附本，果有其事，而其页数至二十而止。此塔之页数，乃另起一二。足知以后欲契合俗情，乃后所增，足见俗情之难转也。<a id="page103"></a>
</p>
<p class="bodyContent">王大有所售之印度香，其盒四面共五十余尊佛。光不许人买此香，并与彼店经理说其利害。双挂号寄，祈其必复，然竟不复。吾人无权，将奈彼何？《血盆经》、《寿生经》，乃劣僧伪造以求利。令不知佛法之人，谓佛经都是劣僧伪造。无知之善信，非破血湖，还寿生不可。即为全国最有名之丛林，亦无一刹不许作此佛事者。以此是利源，而不计及为灭佛法之祸本也。</p>
<p class="bodyContent">现在书不能寄，一友以与李慧澄论焚经事，钞附信中。李据别人说有功德。开首即以有功德起，而说其罪过。切勿误会，谓光直许其有功德也。法门垂晚，讹谬太多。若常与人诤论，或致群起而攻之。则反致无益于人，有害于法与己也。即此几事，可以备知。光老矣，目力精神均不给，祈勿再来信，来决不复。祈慧察是幸。十月初二</p>
<p class="bodyContent">与陈燮和居士书</p>
<p class="bodyContent">闻士牧将往云南，以老父已八十有二，不能常侍膝下，陪以念佛为歉。光决于九月灭踪，尔我有师弟之谊，不能不再与汝一番叙述也。</p>
<p class="bodyContent">人生七十古来已稀，况八十二乎？若其已得不生不灭之证，则固不必用光一番络索。若其未得，固当如丧考妣，如救头然，以生真信，发切愿，持阿弥陀佛万德洪名，以求生西方也。现今世乱已极，为有天地已来之破天荒大乱。况当此衰年，朝不保夕，岂可如少年无知，因循过日，以致虚生浪死。虽遇佛法，仍莫由得其巨益乎？幸智育、净英等，尚能认真念佛。当于此时立一规约，若至临终，切不可预为著衣洗浴，详看《嘉言录》临终所示，此不备书。及与哭泣。以致搅乱其清澄之心，令失正念。而与佛不相契合，莫由蒙佛接引，依旧轮回此三途六道之中。则所谓落井下石之孝，其为害也，莫能名焉。当看《嘉言录》示生死事大数章，自<a id="page104"></a>
 可悉知。倘于此时不努力，唯图逸适。则千生万劫，了无出苦之日矣。如其心力衰弱，当令子媳孙女等，轮班助念。此一事有多种利益。一则辅助己之正念。二则曲为彼等种最胜善根。三则开通风气，以期大家效法。四则若至临终，自不致张罗忙乱，破坏正念。临终一关，要紧之极。即平时功夫得力，若遇不知法门之子孙破坏。则便留住此世界，不得往生矣。若知此义，子孙能助念佛号，成就正念，虽平素功夫不甚恰当，亦能往生。是以光于老人，特为致意。切勿谓迂腐，则幸甚幸甚。</p>
<p class="bodyContent">与罗铿端、陈士牧二居士书</p>
<p class="bodyContent">日前接手书，知贵地佛法，将有复兴之象。所作缘起，不能令人感佛恩德。光另作一篇，文颇繁琐，用否任汝，光不强人。若用当做一木榜。请善书者，用恭楷书于八尺双宣纸上。或贴或刻于木榜上，则可久存。或作四块六块，并《文忠公发隐》，或作八块。以备时局不好，收而藏之。《林文忠公行舆日课发隐》，关系甚大，亦宜如此办法。此文将从前古大人之隐，通为发表，非止文忠公一人也。公乃闽人，有此一文，拘墟之士，便不敢妄加诽谤。</p>
<p class="bodyContent">所说林阳寺，照灵岩章程，万做不到。勿道别人来做不到，即令灵岩当家妙真师来，也做不到。汝等少阅历，故不知其难。光以五十余年之阅历，故为汝等直言之。念佛堂对联，明莲池大师之联好极，绝未见人用过。光屡为人抄令挂之，由大师之德，感人必深。令光写字，乃不知光一向不写大字。近来目力衰极，非手眼二镜并用，不能看字写字。本欲早为寄信，以纸昨日方来，今仍寄回。以后无要事，切勿来信，以无目力精神答复也。</p>
<p class="bodyContent">弘化社，前之三人，皆由时局大变，亦变得很合时宜，均已去了，光<a id="page105"></a>
 不过问。德森师住上海太平寺候校，大约今年恐不能了。他回来时，随他料理。所要之书，当可寄到。现在只照本一法，半赠全赠皆没有。此次仍作送，以后均以照本办。今寄《童蒙须知》、《观音慈林集》二本，以“毒乳杀儿”之广告，欲汝等为一切人说也。祈慧察是幸。八月十二</p>
<p class="bodyContent">主极乐六八大愿之慈尊，绝限量寿命光明，不离当处。</p>
<p class="bodyContent">过娑婆万兆佛邦之净土，妙庄严楼台池沼，原是吾乡。明莲池大师撰</p>
<p class="bodyContent">复智牧居士书</p>
<p class="bodyContent">接手书，不胜欣慰。一切众生，皆有佛性。若无人提倡，则善根无由发现。如种子在地，不有时雨，则莫由发生滋长。汝父固宿有善根者，故一拨便转。从前之谬执，随之消灭。将来之往生，必可希冀。今为取法名为德和。以燮者，和也。若不知自心固有之明德，则不能上和诸佛之宏誓大愿，而决志忆念，以至心佛相应，如水乳和。亦不能下发起一切同人深信切愿，而一心执持弥陀万德洪名，以期现生出此娑婆，登彼莲邦，如母子和，永无背戾也。倘能悉心详看《文钞》，再看《净土三经》、《普贤行愿品》、《净土十要》、《净土圣贤录》等。则其自利利人之道，即可知其纲要。再加以恳切至诚，谆谆然与家属、乡党、亲戚、朋友说之，则其益大矣。以此功德，回向往生，则必高登上品。汝父多生之善根，由兹得其实益。汝之事亲之道，已得其大者。尚祈多方劝喻，令其信心增长，则其利溥矣。祈为洞察是幸。</p>
<p class="bodyContent">侄妇心芝，具有善根，一闻即信。且欲皈依。今为取法名心馥。以本有之真心，极其清净，亦极其香馥。由种种妄念，相续而起。则便成污秽景象，失其香洁之本体矣。彼既发心修持，又当以此心香，熏其丈夫与其儿女。俾彼各各去其污秽之心念，复其本体之香洁。而女人家第一<a id="page106"></a>
 功德，在孝翁姑，相夫教子。既为佛弟子，而不知孝亲、相夫、教子。则于自己本分之责任未尽，人或由此指斥其非，便不能令人相观而善也。若能笃尽己分，再加修持净业。远近见闻，皆生景慕。所谓以言教者讼，以身教者从。匹夫匹妇若善，亦可移风易俗。若不善亦可移风易俗。今之学界不知此义，动以男子之职业，令女人习学。而不知以相夫教子为训。是学为乱，非学为治也。吾常曰：“教子为治国平天下之根本。而教女尤为切要。盖以人之少时，日在母侧。受贤母之熏陶，未有不成贤人者。”故于此覼缕言之，宜令亲友女人悉知之，则幸甚。</p>
<p class="bodyContent">复丁福保居士书一</p>
<p class="bodyContent">接手书，并《大词典》样，不胜欣慰。阁下此书一出，令彼研究佛学者易于入门，直同指迷途者令得正路，其功德何可称量。但须过细考察，祈勿以讹传讹。一切经下所叙古昔及外国光皆不知。但其叙事，多有错谬。如明成祖作世祖，成祖永乐十八年刻《大藏经》，历廿一年，至正统五年方圆工，此明《北藏》也。《南藏》乃太祖时刻，但以未有题跋，不可考其年月。决非成祖时刻也。成祖虽有两京各刻并刻石之语，实止刻一《北藏》板耳。何以知之？以《南藏》规矩，函卷皆不次第，岂一人刻经，《南藏》另立一规矩乎？又《北藏》续者，南或未有，《南藏》续者，北或未有，可知是太祖洪武时刻无疑也。其石刻，并未施行。法珍尼刻藏事，人属元朝，藏属梵本。前藏藏下明，康熙二十三年，雍正六年，而我国《清藏》于雍正十三年开工，乾隆三年圆工，何全不提起？又京西石经山，晋琬公法师刻石经，贮封石洞，虑末法经灭净尽，企有大士乘愿开洞，印经以遍流布。自晋至明末，尚有人刻而贮之。外用铁条封其洞口，但能在外看，不能入其中。其石板皆实堆满洞，有好多洞。紫柏、憨<a id="page107"></a>
 山文集，皆载其事。</p>
<p class="bodyContent">又“词典”二字，通而言之，一大藏教，皆可名为“词典”。局而论之，唯专发明名相等书，可以当之。如《教乘法数》、《大明三藏法数》之类。若宗门语录，乃以机锋转语，专阐向上一著之法，尚不可以名之为教，何可以名为词典？自马祖后诸大禅师，皆有语录，云门稍后，何在前者不名词典，而独以云门为词典？又云门说法如云雨，绝不喜人记录，故香林远，双泉宽，各以纸为衣，偷而录之，即今所传者是也。阁下叙之不甚清白，不知者，或当做云门自己私记，则成自禁而行之矣。《祖庭事苑》，乃载宗家言行之书，如《林间录》、《宗门武库》之类，亦不合名为二次改良之词典。以此二书，系记宗家直指人心之言句及事实耳。此第二篇序，似宜将宗改作教。叙如来说经，诸祖传宏，遍传中外，其中名相、法数非读破全藏不易了知。因兹有著《教乘法数》、《大明三藏法数》者，乃此书之本源也。</p>
<p class="bodyContent">光目力甚衰，加以精神不给。初始至山，以舟中受风，十余日，颇不安适。自后虽好，日间或复书，或校书，略无少暇。《六祖坛经》，只看王、柳、刘三碑，余皆未看。阁下志期利人，以一书为诸经之总注，当多须三二年之考察研究力，俾阅者决了无疑，则其功德大矣。倘唯欲速以出书，断难无讹。通家则无所碍，初机便致不知所以。光宿业深重，不能为阁下稍效微力。但一念愚诚，唯恐举世之人，或有不蒙其益者，故为琐屑言之也。</p>
<p class="bodyContent">复丁福保居士书二</p>
<p class="bodyContent">昨接《佛学之基础》，并手书，不胜欣忭。知阁下唯企人各各皆修万丈高楼而速即成功，永无倾覆也。生脏者，食未化之部位。熟脏者，食已<a id="page108"></a>
 化之部位。故子在母腹，居于生脏之下，熟脏之上。阁下深通医道，剖腹图等悉曾熟悉，其部位自当知之，光但知其名义而已。《佛学基础》，排得颇的确。但光之芜语，列于琼林，气类不伦，不胜感愧。《禅和尚序》甚好，足可发人信仰，何须光之芜评也。</p>
<p class="bodyContent">复丁福保居士书三</p>
<p class="bodyContent">昨接所惠《佛学小词典》一部，阅之不胜感激。不过翻翻而已，一排亦未卒业。孙继之居士发此大心，导利初机，功德无量。但其字过小，看久则必致坏目。此书久研佛学者，看不看皆无不可。窃恐素有信心，未曾入门，一见此书，便倚之为重城为泰山，势非目不受伤，不肯稍置。阁下与孙君，同以利人之心，由兹而坏人之目，虽结法缘，恐亦贻来生目婴痼疾之祸。印光生即病目，今则惜人之目，甚于己目。每见聪敏少年，多皆近视，问之，则曰看小书所致。窃谓书肆书贾，唯以稀奇炫异为求巨利，不问与人有利有害，瞒心昧理，力求获利之道，此种人何堪与语，只好任他去了。阁下孙君发大菩提心，亦效彼等之式，殊为光所不取。又以心交有旧，故不得不陈其愚诚。以期于一切同伦，肉眼法眼，同皆明朗。则阁下与孙君，当获五眼圆明之报，永绝目昏之忧矣。此书再版，当宜改式。《大词典》一部，万勿用此坏目字法，则印光受赐多矣。《拣魔辨异录》式与南京、扬州大小同。但内有双行，老人看之便觉吃力，印光通改作单行，企其得益而不受损也。</p>
<p class="bodyContent">春间所惠《佛学指南》，叱令酌订，光勉承雅命，擅自久许未及详阅。因蔚如居士有友人于日本藏中抄出《十一面神咒经疏》，以传之既久，颇有错讹。因去岁彼依日藏所刻《随自意三昧》寄光，光详阅之，心不自安，遂妄行修治，随即寄去。彼深加赞许，拟即重刻，又令作序详陈<a id="page109"></a>
 所以。其序，阅下当于时事新报已垂青盼矣。因是之故，又令修《十一面疏》，其字甚小，光但看十余纸尚未动笔，而目大受伤，廿余日中不敢稍用。至今《佛学指南》及《十一面疏》概未寓目。恐阁下待久，或致责让，故述其由。近来人事应酬外，尚有七百余页书未校，故不能速副雅怀。扬州刻工，托拉延缓。本期四月，即去料理，今拟七月初去，早则无益。</p>
<p class="bodyContent">复丁福保居士书四</p>
<p class="bodyContent">顷接来书，知阁下既已博学，而又不耻下问。光实无知无识，不妨以己之所知者贡之。按《大明重刻方册大藏缘起》，第一篇陆光祖序云：“昔有女子崔法珍，断臂募刻藏经，三十年始就绪，当时檀越有破产鬻儿应之者。圣朝道化宏广，越前朝远甚，岂无胜心豪杰乎？不能倡而成之，而诿以为难，是丈夫之志，不如一女子也。”第二篇冯梦祯序云：“宋元间，除京板外，如平江之《碛砂》，吴兴之某寺，越之某寺等，俱有藏板，不啻七八副，法道之盛，此其一端。迨国朝仅有两京之板。”又云：“因记《碛砂》藏板缘起，弘道尼断臂募化，弘道化后，其徒复断臂继之，更三世其愿始满。吾侪丈夫，不能深心荷担大法，镂板流通，反一女子之不若，即生清世佛乘，空手入宝山，岂不愧死？”陆云女子崔法珍者，即冯所谓碛砂寺之弘道尼也。其法珍弘道二名，或一举字，一举号，并非二人。言女子者，优下文丈夫之志不如一女子之势耳。言崔法珍者，古者度牒书名，皆冠以俗姓，故或有并俗姓称之。如马大师，王老师，沈莲池之类，非谓此系在家女人，非尼僧也。下云圣朝道化宏广，越前朝远甚。又按冯序，知人非明朝。何以知其非宋而是元耶？以刻板一法，始于五代冯道九经板，刻数十年始成。至宋虽愈刻愈精愈快，照以《龙舒净土文》之百余页书，于南宋之世，尚刻数月之久。以女子之倡首，三十<a id="page110"></a>
 年完全大藏，当在元朝无疑也。何以知其经属梵本？其第五《密藏大师序》云：”太祖既刻全藏于金陵，太宗复镂善梓于北平，盖圣人弘法之愿，唯期于普，故大藏行世之刻，不厌于再也。后浙之武林，仰承德意更造方册，历岁既久，其刻遂湮，此佛经方册之权舆也。古者凡属佛书，皆用梵本。光在京曾见《楞严会解》，华严疏钞流通本，皆梵册。不但此也，即沈士荣所著之《广原教论》，亦是梵本。可知古时佛典，概用梵册也。自方册流行以后，人皆图便，遂无论经律论著述，皆用方册，此《刻藏缘起》，阁下不知有否？今秋已令缮写刻板，明春当可出书，出则当以数册贡之阁下及一二知友，以结法缘，光所知止此，故即以所知贡之。其余事迹，则不得而知也。</p>
<p class="bodyContent">《刻藏缘起》共十八篇，各人各规矩，故有实写者，有空一格者，空二格者，以让抬头。十八篇外，有刻藏校对等规约共八十余页。光照现刻经款十行二十字，实写共成五十页。文系原文，法按现法，故省三十余页纸，庶易于流通耳。《佛学大词典》，为入佛法之初门，只可迟出三二年，不可欲速而有讹谬。虽阁下慧光普照，如日出遍照寰区，然在浅见寡闻者分上，不妨以浅见寡闻之见识贡之，以将其至诚向慕之愚忱而已。又法珍、弘道，决非二人，若是二人，陆何以只说法珍，冯何以只说弘道，此种出格事，何可遗而不举，况欲借此以发起丈夫之殊胜荷法心乎？</p>
<p class="bodyContent">复丁福保居士书五</p>
<p class="bodyContent">昨接手书，及《佛教宗派注》，不胜欣慰。光近来事务纷集，无暇详看，只看其总序而已，余皆随便一阅，廿六页第四行小字“天册”之“册”，讹作“丹”。“武氏”之“武”，讹作“慈”。此系排字者之疏略所致。万君久亲函丈，且受其指示，当不至有所剌谬也。《安士书》承阁下<a id="page111"></a>
 认收书资，并及流通，光当代为国民日向三宝前礼谢矣。安士先生，最初立法，亦未尽善。以训文与彼自立之征事论心等俱顶格，为主宾不分。阁下命改二号字实为至理名言。但恐行法难调，或不如法。光拟除载事迹之文外，余皆令其低一格，庶无相混。于公四句，去岁滇督发心刻板，光已将帝君及四句事迹录出寄去。唐君虽退，书当刻成，但未寄来，当另钞一分，附于卷首目次之后，并作一小序，以明所以。庶不动原文，而令若文若义皆无所欠，不知阁下以为何如？《安士书》乃挽回世道人心之要书，虽曰拟印万部，然多多益善，何可自画。又令人出钱有似割人之肉，即现已得六千有奇，纵绝无一人再肯出资，亦差可告慰诸位之婆心耳。万事随缘，不必执定，方为安乐法也。</p>
<p class="bodyContent">吴艺瑛女士所书之《楞严》，其夫为之流通。庄闲女士所书之《法华》，即庄思之妹其夫陆稼轩，亦欲与之流通。祈鹤年居士，以其经持来，令光鉴订，并求题跋。因略阅之，见其字迹猷劲清秀，始终一律，但以字体多有文人习气，或用俗、破、帖、变等体，或反以时行正体为非，而改用古体。光以随俗违时，不足为法，作书斥之。令其重写，兼须字迹稍大，庶受持者应赴者皆乐购请。其人见光书颇佩服，次日随其夫来拜见，光命如进士对策书之，则功德大矣。闻其人颇守女训，凡一切游戏场概不一去，而为盛杏荪夫人之所钦敬者。庄吴之书，不知为姊妹行耶？姑侄行耶？孰为姊姑？孰为妹侄也？倘若二次再书成，光不能不为一题，又恐仍烦阁下为之流通也。近来佛学风气大开，闺阁英贤，亦多奋起，亦聊以解忧国忧民者之焦思耳。</p>
<p class="bodyContent">复丁福保居士书六</p>
<p class="bodyContent">前惠《佛学起信编》，其因果报应，足可震聋发瞆。因随便与一二<a id="page112"></a>
 友人言之，彼亦欣欣欲观，但以无便人去申为欠。光因拟随顺彼意，祈见字即寄《佛学起信编》一包来，其包止按邮局分两为准，不论本数多少。开一价单，一本请资几何，待光六月底至申，当即如数缴还，必不致误。</p>
<p class="bodyContent">复丁福保居士书七</p>
<p class="bodyContent">前奉一函，谅已接到。昨日包玉堂君见访，持阁下手书并《佛学撮要》一包。此书由浅而深，因果事迹，轮回报应，以及往生西方，了生脱死，直是于暗室中与人一灯，俾身前身后之修因结果，皆可预决，以故为信心人所共好乐而不惜金资以流通也。伍君语删之亦好。凡欲断疑启信，不可用半信半不信，及发挥义理不依实理之语。以此等语，亦能启人信心，亦能开人疑窦故也。第八章，似宜加于其后，则于体裁亦合宜，亦可令人知有此等书可请而阅也。其该删该添者，祈君自裁之。光近来事务多端，日不暇给，祈垂原谅。包君来时，光已劝其在家即俗修真，无须出家。恐出家之后，日与懒惰懈怠僧同处，久而久之，但成一赖佛投生汉矣，未知彼肯依从否？</p>
<p class="bodyContent">复丁福保居士书八</p>
<p class="bodyContent">兹接手书，并《佛学起信编》十八本，《六道轮回录》尚未来。每次寄书及信，常常作两次来。《六道录》光亦不能多看，所看皆无大谬。但此种书，当以发明因果报应为主。若末后所译外国灵学志等亦可证明，外国近亦信有鬼神。既有鬼神，则前生后世，当即不无，而了生脱死，尤为急务。但阅者推不及此，便觉浮泛不亲切矣。以后凡录古事，今事，皆<a id="page113"></a>
 以因果报应，彰灼著明，能令人若闻若见，无不毛骨悚然，生警惧心为主。至于泛论有鬼之语，当让小说家为之缀辑流布也。有谓阁下谋利之说，亦非无因。阁下以宏法利生为己任，不当效书肆，出一新书，便以新书订价，不论纸张工本。阁下所刊诸书，当于工本外微加少分赢余，庶大法流通，而亦不赔本，倘过于工本数倍，则人将功反议为过矣。如《佛学小词典》，其价过为定多。以叨认同志，故敢直言，祈垂原谅。</p>
<p class="bodyContent">复丁福保居士书九</p>
<p class="bodyContent">光素无学问，兼盲于目，故于古今名人著述，皆未寓目。摩诘之碑未见其文，其上下文意语脉，皆不得而知。若不奉答，恐阁下致怪，今且按我盲人本分作摸象之说，以塞其责，是则未必全是，非亦未必全非，祈明眼者裁度而去取之，则幸甚。</p>
<p class="bodyContent">鼓枻海师者，殆指经中每言人入海采宝之谓。不知菩提之行者，殆指禅宗，即众生烦惑示诸佛智体之谓也。意谓入海采宝者，不识本有家珍，至尊至贵，而能出生无量众宝，向外驰求，何异怀宝迷邦，骑牛觅牛？须知贪瞋痴之实性，即是佛性。若能彻悟此之佛性，则觅贪瞋痴了不可得，当体即是真戒、真定、真慧。亦无真戒、真定、真慧之相可得。六祖所说大意如是。以此二句，为反显胜妙之文，此光之拍盲瞎摸也，不知阁下以为何如？</p>
<p class="bodyContent">又禅宗贵在参，不贵在讲。《坛经》虽有义路，若不开宗眼，不是挽宗作教，即是以迷为悟。故裴公美云：“得其旨则疾成佛道，失其旨则速入泥犁。”光教亦不通，何况乎宗？但二宗门庭，颇知入路。惜无足，又兼无目，故不能一涉藩篱耳。此经亦能利人，亦能误人。若能于法法头头，揭示直指人心见性成佛之旨。又复不背教义，即谓六祖出世，亦非<a id="page114"></a>
 过誉。否则既不能令人见性，又或致因宗背教，则宗、教两益皆失，应公美次句之义，固不如还他本来面目为嘉耳。阁下利人之心甚切，光防误人之心亦甚切，故不得不预白，而以尽知己之区区愚忱而已。</p>
<p class="bodyContent">禅宗语句，须另具只眼，若不善会其意，未免依文解义作三世佛怨。若或违背教义，只成离经一字，即同魔说。易则易如反掌，难则难如登天。非宗、教具通，双眼圆明之人，固不宜轻易从事注解此经也。</p>
<p class="bodyContent">复丁福保居士书十</p>
<p class="bodyContent">光赋性愚戆，无所知识。兼以不解世故，不能曲顺人情，以故发愿毕生做一长挂搭僧。幸居士不以无状见弃，凡有所说，纵属狂悖，亦蒙奖誉，感愧无极。语云：“苍蝇附骥尾而致千里”，光之愚诚，由阁下之力，直令一切信心人，同生敬畏经像之心，庶几灭我罪愆，增彼福慧，推其本源，皆阁下乐道人之善心所成就也，感谢感谢。贵门人万居士，问《宝华三昧传》，法雨无有其书。贵局既无，则他处亦难搜求，宜问于宝华，则必得之。此人殆菩萨示现非常人也，系慧云馨公之徒，见月体公之师。见月于崇祯十年，在其座下受戒后，即嗣其位，至顺治十年，已在华山作住持，尚不知入院已几年矣。以此可知其为明末人。灵隐晦公所说，即此人也。</p>
<p class="bodyContent">颟顸佛性，笼统真如，乃斥见道不真者之常谈，何必问其出处。纵指出出处，亦未必即是最初之言，故不如不标出处为得也。</p>
<p class="bodyContent">菩提达摩传衣钵于中国，凡五代。至六祖唯传法印，衣钵不传，当查《六祖坛经》，自知其因缘。吾人本有心源，皆被情识遮蔽，不能显现。若能返照回光，直下看此幻妄情识，从何而起。则内不由心，外不由境，两头坐断，中亦不立，所谓情识，化为乌有。情识之障蔽既除，则心源彻<a id="page115"></a>
 底显露矣。此即宗门大彻大悟之景象也。</p>
<p class="bodyContent">剿，灭也。从刀不从力，从力则非其义。</p>
<p class="bodyContent">后后逊于前前，亦教家常谈，不能指其最初之语，何人所说，不若不标。大凡一切事，前人创而后人继。虽在后之后，愈精愈妙，其功仍不能逾于在前之前，以前人系创立故。况佛法中著述前人之创者，多属法身大士，乘愿再来。后人继者，纵其法之精严胜于前人，而其入理深谈大纲要旨，何一非前人已发明者。即未发明，亦由前人语脉中推出。以故后后胜于前前，实逊于前前也。</p>
<p class="bodyContent">光影门头，即指见道不真之象。盖以天月人形譬道，彼只见月光与人影，便以为得，其可乎哉？又即以天月譬道，以月光月影譬道之流露处亦可。月光月影乃月之流露处，但当由光影而仰视天月，不当即天月之光，及水中之月影，便为真月也。惠果事，《宋僧传》未载。自宋传后，无辑僧传者。《明高僧传》二本，只就己所知者录其一二，不足以名为接《宋僧传》之书。今北京道阶法师请人广为搜辑，拟续宋僧传之后以至于今，则其部帙当不下百十卷矣。</p>
<p class="bodyContent">密宗以三密加持，能令凡夫现生证圣，其功德力用，不可以心思，不可以言议，故云不思议力用。虽然，此就密宗之本旨说，然须是其人方可。其人谓谁？如金刚智，善无畏等，苟非其人，道不虚行。今之学密宗者，皆得其皮毛。全无金刚戒力，菩提道心。不去持咒以断惑证真，多效现字现象，以问吉凶祸福，前因后果，则与灵鬼作用相同。是之谓败坏密宗，吾恐避罪不暇，说甚即凡成圣也。吾人但以净土法门为一座大须弥山，全身靠倒，庶几不被一切知识所夺，而现生可以了脱矣。否则随风倒浪，了无已时。哀哉。</p>
<p class="bodyContent">大藏秘要，未见其书，想是东人所传。夺人境等四句，乃临济四料简语。夺即泯寂迹象之谓。不夺，即显示理体之谓。人境，即人法境智之谓。“生则决定生，去则实不去”，为夺境不夺人者，显能生之人，泯所生<a id="page116"></a>
 之境故。“去则决定去，生则实不生”，为夺人不夺境者，显所生之境，泯能生之人故。“去则实不去，生亦实不生”，为人境俱夺者，人境两寂故。“去则决定去，生亦决定生”，为人境俱不夺者，以人境双显故。虽有四句，只是事实有生，理实无生耳。亦是彰照泯寂，彰寂泯照，寂照双泯，寂照双彰之妙旨耳。生必有其人，故谓为人，去必有其境，故谓为境。此理甚深，宜认真念佛庶可亲得。否则便成口头禅，妄谈般若矣。</p>
<p class="bodyContent">复丁福保居士书十一</p>
<p class="bodyContent">昨接手书，并《观世音经》，大著《词典》，不胜感激，谢谢。但以字迹过小，不能详阅，只略阅其序与凡例数条而已。如河伯望洋，不胜浩叹。自惭孤陋寡闻，空在佛门，了无所益，感愧无极。兹有恳者，奉化孙玉仙居士，近于佛学颇生信向。以弥勒菩萨示迹奉化，更切志流通其事迹，企启一切人信心。前年刻出《锡六环》一书，乃其先祖所著。去春来山送光一部，光阅之，其中所说，皆以凡夫知见所测度者，绝不知佛法之所以然，及弥勒之所以然。而且措意措词，直同里俗，谬妄亵渎，动人痛悼。光详陈其弊，谓此书流通，于尊先祖，于佛法，于众生，皆无益而有损，祈勿流通。彼一经光说，遂即劈板，后遂刻《弥勒传》。此书甚好，彼于春初即寄与光，谓于傅大士道场，得其《语录》，亦欲刻板。光曾见兴慈法师，令彼皈依弟子所刻之本，其错讹不胜其多，恐是此板，因问是否，彼即将其书寄来，系石印者，比兴法师所刻，错讹更多，因令缓刻。光前年劝兴慈师另刻，彼亦应许，彼若刻，则不刻亦可，刻则照彼此次刻本，庶少错讹。玉仙又谓《傅大士碑记》，系陈朝徐陵所作，文深义奥，阅者多不解了，令光恳求阁下为详注，则一切阅者，更能发菩提心，庶可现生往生西方，将来预龙华会。光谓注时，必须详看《语录》，<a id="page117"></a>
 庶知因由及与事迹并其提倡大略。现在所刻，错讹甚多，若不详察，难免或一致误。待兴慈师二次刻出然后再注，一省心力，二无讹谬，庶可引证的确，开人正眼，彼心甚殷，至昨又致书，意欲即成此举，以期与《傅大士语录》，并《弥勒传》共行。令光致书阁下，祈其为众生故，发菩提心，俾弥勒道奥，人所共知，不胜恳祷，光因将光所酌订之《傅大士集》，挂号寄来，并将玉仙之书，一并封于信函。谅必满玉仙与光之微愿，而以大笔为弥勒点出光明，令其照天照地于尽未来际也。</p>
<p class="bodyContent">傅大士道场，僻居山陬，近来绝少高人莅止。故其《语录》，频经抄写刻板，每次必增其错讹，或有赘疣，或有脱落。光见之，不胜痛惜。乃以下劣知见，为之配订。兴慈师重刻，当依此本。然世无善本，光无正知，未必一一皆能如法，其所改正者，当居多半，纵有改讹者，亦只居其少半耳。以世无善本，不能不为酌订。则死守慎重，不敢更换一字之例，则大士一片婆心，将封于错讹脱赘之闲文字中，而无由彰显矣。此光自不量力行酌订之苦衷也。按《佛祖统纪》卷七三纸后幅，天台六祖法华尊者，即徐陵后身。智者当陈朝，弘法京师，徐陵皈依座下，发愿来生弘法故也。《傅大士语录》，一书之中，有三四名。书签封面，皆作“集”，卷一二作“传录”，卷三作“诗偈”，卷四竟无正名。碑文则云“附录碑文”，余则只有“附录”二字。光酌立一名，通名《傅大士集》。初二卷旁书“传录”，三卷“诗偈”，四卷于碑文则标“附碑文”，各传则云“附某某传”。兴慈法师本，已与彼写样子，此系光所存本，故未标示耳。</p>
<p class="bodyContent">复丁福保居士书十二</p>
<p class="bodyContent">数日前，孟由之弟群铮，拟欲施送阁下所著诸因果书，及《龙舒文》，并光《文钞》。但以现世之读书人，绝不以恭敬圣贤经书为事，恐<a id="page118"></a>
 受者仍以读儒书之态度读之，则罪过无量。因致书于光，令作一劝告文，拟刊板印于皮面，庶有知者，不至仍以惯习为事也。光即作一篇寄去，但以学识短浅，殊难令人警省，然必有因此少改故习者。又念书已订好，加印实难，稍不留心，便可涂污。因思阁下若肯于所著诸经书之皮面，皆印此语，固于阅者大有利益，亦以法化人之一端也。今将其文另附呈。然此不过大致而已，倘阁下肯运大手笔，另作悚目惊心之文，则更为美善，固不必定用光文。但期人知敬畏，则人各得益矣。欲得佛法实益，须向恭敬中求，此十方三世不易之常法也。惜今人多于此忽略，因兹只有虚研究之名，而不得亲断证之实也。</p>
<p class="bodyContent">复丁福保居士书十三</p>
<p class="bodyContent">光无知无识，迫不得已，效攒叶聚草之法以塞其责，蔚如谬为流通，亦不过暂时而已，久必湮没。蒙阁下录于大著各书中，决可遍及天下后世，真所谓苍蝇附骥尾而致千里，感愧无似。《慧命经》，前次尊札文略，光未得其意。今接手书，知阁下欲遍拔邪见之根，标其名而引光语破斥之，可谓深慈大悲，至极无加矣，谢谢。光芜钞由阁下过为赞扬，当流通遐方，于初机学佛者，大有裨益。待其已得门径，不妨以为刍狗，即仍为圭臬，亦无不可，以法无优劣，取益在人故也。</p>
<p class="bodyContent">复丁福保居士书十四</p>
<p class="bodyContent">接手书，谆谆以遍阅大词典为嘱，足征阁下虚怀无我，犹如大海，普纳众流，了无足之日。光目力类盲，愧不能一效寻行数墨之劳，愧何如之？廿三日，方接到黄君所注之《大士碑》。窃思此碑文字典故，极难详<a id="page119"></a>
 悉，以故孙玉仙属意于阁下，拟为注出，以发起一切阅者之善根，俾现生得入净土，将来辅助龙华，其利益实非浅。今见黄君之注，凡人所不易知之典，悉一一指出，不但光与玉仙欣慰不已，即弥勒菩萨在常寂光及兜率天，亦当开颜而谓其能畅己出世本怀矣。此文一刻，必遍界流布，永永无已。光以无知，更欲助其流通，因将其中有彼此传写之讹处，及注中发挥不甚显畅处，用号码法标之，另书于纸，以期再为正订。古人著书，不嫌三四易稿，知黄君与阁下心交，断不以光之琐屑见怪，而乐于更订，以期于龙华会上，蒙弥勒世尊推为多闻智慧第一也。所惜者，山川遥阻，不能面晤于著时以尽朋友切磋琢磨之谊。其所标者，未必尽是，但以光之愚见，只如此耳。譬如野人献芹，童子奉沙，尽其自分，岂必欲人之见用哉？缅维阁下无我，黄君亦当无我，唯欲成就自他善根，当不以光为多事也。若黄君肯另修，则何幸如之！如其不肯，祈即将原稿寄回，即令玉仙刻之可也。</p>
<p class="bodyContent">《大词典》七本，一○二九中层，“印坏文成”，下注谓“熔蜡作印，置之泥土上”，不的确。此殆指金泥，乃以蜡印印于熔化之金泥上。以金泥未冷，故软而能受印，以虽能受蜡印之印而成文，而其热力，随即化其蜡印，虽则化其蜡印，而印文一一显现，如是则印坏文成，同在一时。若作印于泥土，何能即令印坏？此虽不关紧要，聊表光之愚诚而已。</p>
<p class="bodyContent">复丁福保居士书十五</p>
<p class="bodyContent">适接手函，不胜惭惶。印光何人，敢当此誉？阁下欲初机易于入道，曲垂方便，光实钦仰不已。至于惠施大衍法财，极为感佩，但印光身不余钱，近以刻板刷印等亦不妨为阁下作功德。</p>
<p class="bodyContent">今日接蔚如函云：《印光文钞》，又于商务印书馆重排印。此款必须<a id="page120"></a>
 带来，待排妥，即用此款请光芜钞结缘。又祈邮至普陀数十部，以广阁下法施。又祈阁下交代商务书馆留板，省得二次有要者又复重排。又祈交代，勿用有光纸。仍照蔚如所印纸印。蔚如于廿四日已进京去，祈阁下费心交代。又《观音灵感录》，第五章第二十二页前幅，梁恭辰一段，“观音告梵王咒心十种相貌名义，第一大慈悲心是，乃至第十无上菩提心是。”前年《佛学指南》中作如此句法。以“是”字置于每句之上。光已详告，今又作如此句法，知阁下事多，绝未一一检点故也。此虽小故，然令通家见之，则见诮。不通家见之，则相效。光固直心直口，常欲以他山之砺石，为荆璧作资成之益也，故又白云。又十二行“阿伽罗”，“罗”字，系“陀”字之讹，乃“阿伽陀”也。友人以天台山万年寺图见赠，今转赠，以作心游之资耳。</p>
<p class="bodyContent">复丁福保居士书十六</p>
<p class="bodyContent">适接手书，知阁下志期利人，而又慎重其事。恐或有不当，则于法道有碍，可谓真心护法，真心益物。又以光贫于财，特寄邮票十双，谢谢。</p>
<p class="bodyContent">末世少真知识，每有无知俗僧，教人念佛，谓念佛一声，阴间即有一钱。而愚人见小，谓日念数万佛，即有数万钱，世间生意，辛苦艰难，绝无如此大得利事，遂发心念佛，作积钱计，并不知念佛之所以然。由其心心念念，以至诚心作积钱计，故随心随业现而为钱。张斌之事，的确不是妄造，所可惜者，未遇明眼知识，示其念佛所以耳。倘知其所以，以此恳切之心，发自利利人之愿，则斌将高登九品，果证无生矣，尚何积几仓金钱，以待至冥用哉？至冥君谓凡八斋戒至心念佛一声，亦注一银钱，足见世之以念佛作积钱用者多多矣。不知念佛功德，唯期死有钱<a id="page121"></a>
 用，如以如意宝珠，博贸一衣一食，岂不可惜？虽然，以尚书而因恳求织蒲鞋者，遂得还阳赎罪，其发大菩提心念者，其功德则非世间凡夫知见所能测度。故省庵云：“暂持圣号，胜于布施百年，一发大心，超过修行历劫”，二语皆依经论所说而明，并非杜撰。凡录此等事实，当于其后，原其佛法正理。并阐明凡夫见小，只知念佛积钱，遂随心所感，随业所现，实有金钱几仓，贮于冥间耳。</p>
<p class="bodyContent">凡念佛者，当发普度众生之大菩提心，则现生诸缘顺适，临终正念往生，从兹出凡夫流，预圣贤会，承佛慈力，及己愿轮，回入娑婆，普现色身，度脱众生，岂区区一尚书而蒙恩灭罪哉？如此则令阅者断除下劣知见，开发真实信心。若止录本文，绝不评论，愚人谓念佛乃积冥钱之一法，从兹一唱百和，只期做鬼有钱，便失生西公据。智者见之，谓集录之人，绝无正眼。评其、所以，则两得，否则两失。世间载籍，皆有与佛法互发明处，由其人未开正眼，故每致乖戾。如纪文达，袁子才，极欲令人深信因果，而自心未明，故每每自语相违。或错认消息，以魔境为佛境，况其他哉。</p>
<p class="bodyContent">复丁福保居士书十七</p>
<p class="bodyContent">适接手书，并《大士集》，不胜欣忭。《大士碑文》，经黄君注出，则大士恩泽，遍沾群萌矣。随即与玉仙书，说其所以，并将阁下之信，一并寄去。注成刊板，固不必说，不刊，则彼何汲汲然欲祈阁下注也。但注成之后，当将原稿由光处转寄，待彼阅过，则刊木板，或排铅板，方可定夺矣。其万君所问，当书之于后。</p>
<p class="bodyContent">大著《大词典》，字过小，光目力不能看，偶见一二则，似有可商酌处，亦书之于后。“蒙佛接引”一段下，所说不错。《天亲论》，即《无量<a id="page122"></a>
 寿经论》，亦名《往生论》。大藏目录，名为《无量寿经优波提舍》。“优波提舍”，即“论”之梵语耳。“隔阴之迷”，“阴”谓色身，即五阴也。由此菩萨，未断三界内之见思惑尽。一经受生，犹有所迷，故云隔阴之迷。许多大根器人，最初亦与凡夫同一迷悖。或遇逢缘，或一闻开示，立地便悟，直同两世人一样。皆因宿世深植善根，未断烦惑。一经转世，便成迷悖矣。以未死为现阴，死而未受生为中阴，受生则为后阴。此后阴且约未死前说，若约受生后说，又名为现阴矣。隔阴之说，指此。拨置西方弥陀，以为心外取法，此参禅不得意人之通病。唯执有心，不知有净土，与净土之教主也。意谓一切唯心，弥陀既在西方，即是心外取法。不知一切唯心，娑婆乃唯心之秽所感，极乐乃唯心之净所感。西方之阿弥陀佛，即吾人自性天真之佛，吾人自性天真之佛，即西方极乐世界之阿弥陀佛。不达唯心，妄生取舍，其过可胜道哉？心外无境，境外无心。以心净则佛土净，心秽则佛土秽，境之善恶，由心之善恶所感。断无有善心净心而感恶境秽境，恶心秽心而感善境净境者。以是之故，故曰：“心外无境，境外无心”也。</p>
<p class="bodyContent">复丁福保居士书十八</p>
<p class="bodyContent">接手书，知《佛学撮要》重修排印，广结法缘，不胜欣忭。所寄二十本，未曾接到。初恐包裹另行，或有迟一二日者，故拟书到方奉复耳。至今尚未到，恐邮局失落。然此善书，但有人看，即为得所，亦不必以光未见为憾。然邮局所寄物多，倘皆如此，不几误人大事乎？当与邮局说明，庶或留心耳。《廿二史感应录》刻本，阁下已有六七种，其诸史之奇闻异事，当无遗漏。阁下又肯并而排之，流通宇内，俾偏执断见，及唯信史鉴，不信余书所说因果报应者，皆得利益，是为不思议功德。不但于佛<a id="page123"></a>
 法有益，实为修齐治平之大法猷也。愿成书后，特赐一部，以舒愚怀。亦当不辞烦剧，遍向众有缘前宣说也。</p>
<p class="bodyContent">复丁福保居士书十九</p>
<p class="bodyContent">适接所寄《观音灵感录》、《佛学初阶》，不胜感佩。光于戊午年，即受陈锡周纂修山志之请。光拟将大藏观音灵感事迹，一一搜集于志中，以作发明山主本迹实义。奈目昏如故，无由措手。今见阁下所集，不禁为娑婆无怙众生，得蒙依怙之庆。当藏之经厨。倘万一得遂，目力重明，重新修志之愿，当采用之，以答大士之鸿恩，以慰阁下之苦心，而令严令慈之莲品，当得转陟上上矣。《佛学初阶》，当相其有信心者送之，以广阁下法施。前所寄《八大人觉经》，当已收到。其所饬作初阶题词，文词鄙俚，不能发挥，所以不过塞责了事而已。</p>
<p class="bodyContent">复丁福保居士书二十</p>
<p class="bodyContent">光本是毁谤佛法之地狱种子，幸承宿善，中道觉悟出家，修持净业，以期脱此苦恼耳。岂料契西，必欲令我入阿鼻地狱，将我之地狱种子，竟然做成了一个活菩萨。美则美矣，但是阎罗大王，决不许以凡滥圣。必要请我这个假菩萨，到那镬汤炉炭、剑树刀山等处显显神通，恐怕就将这付头面送掉了。不但西方不能生，恐怕在阿鼻地狱里常住不出了。你若怜悯我，快将此传焚毁净尽，令彼再不要做这号空套子事，则万幸万幸。<a id="page124"></a>
</p>
<p class="bodyContent">复丁福保居士书廿一</p>
<p class="bodyContent">接手书，及《三藏法数》，不胜欣慰。然光一向要书根印字，以后印书，通须书根印字，以便检查，而防遗失，此法乃保存书之良法也。《高僧传》尚待三年方刻板，五年始出书，其中错讹甚多，以喻昧庵身有职业，代为纂辑，写排之际，皆未详校。彼再三祈光校，而光直日不暇给。今日来信，言期缓三年，则不足忧。然其所阅书，多属各省、府、县志及所列种书固不甚多，其中遗佚当不在少。汝于群籍，颇称博览，凡有出格古德传中无者，当为抄出，按订年时，以备刻时随科前后附入。又此集无论。光欲请许止净居士作论。俾与前三集体裁一同。又梁、唐、宋三集，皆有遗佚，如于古书中见有出格《高僧传》中无者，亦抄出，附一“补遗”一编于后。许止净笔高万英，文雄一代。现为光作《观音感应颂》。正文已成，光令加注，明年三月当可告圆，则大士恩泽，普被寰宇矣。</p>
<p class="bodyContent">复周群铮居士书</p>
<p class="bodyContent">了清和尚，以手书见示，深感居士为法真心，爱我至意，而不知其为爱之之道，故不得不略陈梗概，以去疑情。《佛门汇载》，乃欲以振兴法道，开导愚迷，非理致渊深，笔墨超妙如海阔天空，金声玉振，令人一见即能猛省，如暮夜闻钟，顿醒幻梦者，何堪凑入？印光一介庸僧，百无一能，兼以久婴目疾，不能遍阅经论，又以素无闻性，彻过彻忘，方寸之中，了无所有，何能预此嘉会乎哉？数十年来，无事不亲翰墨，蔚如搜其芜稿，为之刻板，已属过分，况今又作以贻时事新报馆乎？语云：无米不能炊饭，光非不要体面，但以无米之故，不能以土石糠会假充佳肴，以贻人诮让。至于俗家族第，出家年岁，及所住之处，所作之事，乃大通家<a id="page125"></a>
 有功法道，后人录之以作标榜，发人景仰企慕之心，不得不尔。若光之庸劣，食息之外，了无所知，了无所能，何堪用此一套？用此一套，乃成刻人粪为旃檀，美则美矣，只是臭而不香。亦如以土木作金碧，华则华矣，但唯色而无光。光未出家，即以虚张声势为愧，况今欲从诸上善人，优游于安养世界，岂肯无而为有，以欺世自欺乎哉？</p>
<p class="bodyContent">一句南无阿弥陀佛，只要念得熟，成佛尚有余裕，不学密法，又有何憾？一日念佛三十万，则是意根舌根俱利。然不可徒羡其所念多，当致力于都摄六根，净念相继而已。又今之泛泛然修行者，多多皆是不修实行，止图虚名。光曾见许多日课十万弥陀者，皆属虚张声势，以自诳诳人耳。此种习气，染之则徒劳无功，小则无而为有，大则以凡滥圣，非徒无功，其罪有不可尽言者。</p>
<p class="bodyContent">现今僧人虽多，能弘法者甚少，由请法师不易，故致如是。然听经如为修持净业，发明自力他力之所以然，则其利大矣。若止求通达教义，不以净土为事，则断惑证真，恐无此力，带业往生，又以不生信愿，虽有佛力，莫由依仗，则成有因无果之业识茫茫人耳。须知一代所说，皆属自力法门，乃通途教理。净土乃特别法门，全仗佛力。若能现生断惑证真，不仗佛力，亦不为过。不能现在断惑证真，而又不仗佛力，则非愚即狂也。今之大通家，类皆如是，哀哉！</p>
<p class="bodyContent">学道人事事从实，信札后何得空用百拜字？将以此虚套子为恭敬乎？以后不宜如此，但云顶礼而已。</p>
<p class="bodyContent">林心莲信，问及李卓吾，此人盖亦似是而非者。观其出家而不受戒，便自说法，及地方人谓为狂悖邪说，则又加冠为儒。以卓吾之学识，何不能推陈儒释心法？而便率尔还俗，则其行为，无有定章，任己意见而为，尚得谓之为明理尽性之君子乎？《居士传》特为立专传，实为过举。恐林尚不以光言为是，故补书于汝书中。</p>
<p class="bodyContent">汝久欲出家，不知若何恳切。今见汝在太平寺，盖亦悠悠泛泛之<a id="page126"></a>
 伦。其欲出家，乃图清闲自在耳。若果欲修持，断不至如此宽泛。</p>
<p class="bodyContent">《楞严》有何不可研究？但须以净土为主，则一切经皆发明净土利益经也。《楞严》开首征心如是难，则知末世众生，犹欲以研究了事者，其为自误误人大矣。而况二十五圆通，列势至于观音之前，其主持净土也大矣。至于发明五阴魔境处，破色受二阴之人，尚有著魔之事，足见自力了生死之难，佛力了生死之易，能如是研究，则其利大矣。凡研究时，必须息心静虑，凝神详阅，则如入大宝洲，必有所得。倘如赶路之只图快，恨不得一下看完，则不但经义莫得，久之或反受病，以致伤气吐血等也。善得益者，无往而非益，甘受损者，无往而非损。《楞严》一经，实为弘净土之妙经。然未知净土法门者，每每因楞严而反藐视净土法门。所谓仁者见仁，智者见智，由己未具正眼，故以己意会经意之所致也。《楞严》贯摄颇明了，然释文最易明了者莫如《指掌》。但《指掌》大关节，多有与文句不合处，是在各人之善会耳。初须将净宗研究到无动惑处，方可泛阅各经论。倘净宗未能了明，一经泛阅经论，难免随经教知识语言转，反将净土置之度外。今人稍于经教有得，即注重于研究。稍于宗意有所发明，便注重于参究。其源总因不知自己是业力凡夫，不能自证解脱耳。极深妙者，即极平常者。譬如一句佛号，本极平常。念至及极，则百千法门，无量妙义，均可悉得。又如树木，本极平常。而生根出芽，成干成枝，出叶开华结果，实有不可思议之妙。故知看做平常者，方能实有诸己也。若唯知其深妙，则多分难以措之躬行，只成深妙之说语矣。</p>
<p class="bodyContent">令友患病，只宜劝其回家将养，万万不可令来普陀。以彼系大派头，食用须精，屋宇须华，供役须伶俐。一不如意，便生烦恼，法雨一件亦不能合彼之意。况彼自大自高，绝无信心。虽汝兄开名代祈归依，光至上海绝未一次礼拜过。光非责彼不敬，由是知彼自大，兼乏信心耳。何得令至山养病？若不将此种种说明，彼或受汝兄弟二人劝，冒然不思自己<a id="page127"></a>
 是甚么身分性情，法雨是甚么区处，或可即来，便成障碍，仍然不久即去，反成无益有损矣。千万不令来山，以致彼此不安。</p>
<p class="bodyContent">弘一师只好作自了汉，万不能任事。以心行细微，任事必受伤，受伤则中辍耳，若自己用功，则自适其适矣。</p>
<p class="bodyContent">买物放生，若依究竟自愍愍他而论，固当埋之不可仍倒于水中，以死物浮水，究非善策。若谓已死，与家人食，并施与贫人，亦无不可。当令食者多多为彼念佛，以此是放生物，否则食之有罪过。若能为彼念佛，则彼此各有利益。以此相劝，亦能诱彼食者少种善根。即非放生物，本属自己办来食料，为其念佛，亦于彼此各有利益。汝崖板如此，谓已说归依念佛者，便吃不得，则是令食肉者概勿念佛也。彼等吃肉之人，只知肉为美味，不知后来自己也做了美味教人杀的吃时心里难受。他既是这样不洞事，任他后来教人杀的吃便了，何必要费尽心思劝他，他要讨到教人吃，你教他不要讨此苦头，他心里反不安乐。尽他去！让他替人做菜吃，到了那个时候，心肝疼烂也无益。那时他自晓得今日之错，及我与汝之话，不是弄耸他，已迟了也。</p>
<p class="bodyContent">药是治病之物，有业则药便不奈何。况要死，药岂能回生乎？即无业能志心念佛，病自不生。有病，药亦可用。若专靠药，则富贵人、医生家，便皆无病长寿矣。</p>
<p class="bodyContent">彼食肉者，贪心所使，欲令勿食，当从因果报应及被杀之生苦痛怨结上说，则易于动人。若但辨明是净非净，乃其末事。而且彼既要吃，那论涉及非净之事？前有一大居士，弘法数十年，尚日日食肉，此人之名，光不说，汝可想而知之。况泛泛然者乎。汝若真欲利人，宜流通古人极惨凄之成训。若汝所作之一人放生，十家获益，及此非三净说，乃讲家支离琐碎之义。有信心者，尚生善心。无信心者，或更诽谤。《十种利益》收到，送尽。详细思之，颇有令门外汉起异议处，祈送完勿再印为是。不谓汝所说不是，只为未能得其要领。要领何在？在于结怨联仇，<a id="page128"></a>
 生生世世互相杀戮。汝但至心念佛，为彼屠者及所屠之物作超脱计，则有大利益。若区区然以一文登于各佛报，究有几多人看？汝妻与妹定要用肉待客，此二人一死，定规要变猪羊鸡鸭鱼虾。若不变此种被人杀而食之东西，则天地亦当易位，日月亦当东行。何以故？以如是因感如是果故。祈以光此语令彼看，或尚有可救。否则当常常作人待客之最好食料，不知他心满意足，或痛苦望救而万无可救之机缘耳。世之素食者多强健，肉食者多疾病。以肉食浊恶，易生欲心。素食清净，欲心轻微。愚人不明理，以肉食养人，系欲自他来生后世皆变畜生耳。可不哀哉。</p>
<p class="bodyContent">汝今之欲求即生西方，此念头也好，然亦只任己之因缘。若特起一种之决烈心，必期于即去，则便成著魔之根，后来之祸，何堪设想？《中庸》云：“君子素其位而行，素患难，行乎患难。”此行乎患难，汝今当仿而行之，为素疾病烦恼，而行乎疾病烦恼。视己为常病之人，则无躁急求愈之心，而一心念佛，方能速愈。见所瞋所爱之眷属，即作此人乃我做工夫之试金石，偏要宜生瞋者不生瞋，宜生爱者不生爱，即所谓转烦恼为菩提，转病苦为安乐也。一心念佛，求速往生，如其一时不能即生，切勿起一念躁急之心，则病苦自能消灭，眷属自能调善，愿深思之。</p>
<p class="bodyContent">病未大还原，断断不可近女色。</p>
<p class="bodyContent">现在除提倡因果报应及家庭教育，不可挽救。家庭教育，尤须注重因果报应。刘池诸君，可谓知病知药。然未提及家庭教育，尚未能圆满具足，祈与诸君详言之。</p>
<p class="bodyContent">如来说法，悉顺人情，不强人以所难。如受优婆塞戒者，或一，或二，或三，或四，或具受之，悉随人意。即如淫戒，出家则须全断，在家则唯制邪淫。以男女居室，大伦所关，故不为制。然既受佛戒，必须节欲。若不为宗祀，唯图快乐，虽不犯戒，亦有大过，不过比邪淫为轻减耳。菩萨处俗既有妻室，虽无欲念，亦当俯顺人情，时行夫妇之事。以凡夫不能无情，若欲绝不与相亲，则或出怨恨，致起毁谤佛法之衅。不但<a id="page129"></a>
 不能增长善根，或致造谤业，堕落恶道。以故先以欲钩牵，后令入佛智，乃曲顺人情，巧设方便之大慈悲也。但当节欲，不必绝欲，一季一亲，庶不致妻有怨望之苦，于汝修持亦无碍，且可以诱令修持净业。当云：“若不修行净业，即永与绝交”，彼自会勉而行之。至于生子与否，固不须论。以汝兄弟子甚多，岂必自己有子，方为不绝先祖之嗣哉？良以夫妇相处，殆有夙缘。不能使其种善根，忍令致彼堕恶道乎？《诗》云：“妻子好合，如鼓琴瑟。兄弟既翕，和乐且湛。宜尔室家，乐尔妻孥。”孔子曰：“父母其顺矣乎？”汝一意修行，断绝欲事，彼或长时怨望，或致抑郁而死。汝果上品上生，固无大碍。否则于亲有拂意之咎，于妻成怨对之人，亦属大累。较稍开欲事之累，深之多多矣。光为僧人，断不劝人造业。人既以身从汝，当尽夫妇之道。此实修行要义，伦常至情。祈发菩提之心，摄彼不知欲为苦本者，同生无欲之极乐世界，庶可不负夙生有缘，今为夫妇矣。又妻若生子，则为大累，无子则安乐之极。而侄子一群，何一非子？刻实而论，汝之福，较汝兄汝弟为殊胜多矣。但世人多看不到此，遂毕生为儿女作奴仆。试一思之，实为大幸。此语虽违情，实至理至情。</p>
<p class="bodyContent">令友七祖兄弟，乃一父所生。五祖儿孙，皆一曾祖遗胤。二间边屋之交涉三百余元之出纳，便欲经官理论，当必花钱。而诤讼一事，唯逞口辩，彼无理更欲反为有理。使彼起恶心，发恶言，俾旁人世人，谓彼家祖德已衰，故此等子孙同室操戈，阋墙见咏，其辱及先祖罪孰甚焉。家庭之间！屑小事体，当上顾祖恩，破格从宽，不得如同世人一样论。即属世人，尚有举行义务，唯欲人各得所，虽千金不顾惜者，况同一曾祖遗胤乎？且七房各有产业，其家中用度，固不靠此以为过活，何得彼此效尤，各不相下？为争此数十元之故，经官理讼，未必七房一元不花。纵一元不花，无如祖德已丧，其辱甚于破家败产。彼一房自己，尚自给足。以祖业公产，欲为独得，致六房群起不平之心，已是弃祖先于度外，唯欲为子孙谋富耳。夫背祖德，犯众恶，莫道三百余元，即三百万元，亦非子孙之<a id="page130"></a>
 福，乃为子孙招祸以企灭者也。读书明理，何暗昧如此？试观古今凡属济人利物，尊祖敦族者，其子孙莫不居高位，享厚福，世德相承，绵绵不绝。其唯知利己，不顾祖宗国民者，莫不三世而灭绝相续也，何以故？其根本心地已坏，如以毒水灌溉花木稻菽，不唯无益，而又害之。彼既如是，其他六房，何可效尤？而必欲所行相埒，绝不肯高占地步，而决定要同彼同厕足于卑污浊秽之中乎？当思先祖若不留此屋，将不复为人乎？又先祖幸有厚遗，若一贫如洗，其将共谁争乎？以此思之，让彼堂兄弟数十元，有何不可？范文正义田为周族人，况同堂乎？范氏从宋初至清末，科甲不绝。乃由文正公厚德，及子孙能世守以修祖德之所致也。令友同房兄弟等，皆是书香子弟。纵佛法甚深道理未闻，此等事想亦曾闻。何不见贤思齐，以培祖德为事乎？祈将光此书遍示令友各房，或可各念祖德，归于旧章。否则劝令友将己之资，为公用之，以期息事。渠无子女，亦当作为子女用之，则有光祖德，有光法道矣。过此以往，非光所知也。</p>
<p class="bodyContent">复李觐丹居士书一</p>
<p class="bodyContent">接手书，不胜感愧。光粥饭僧耳，除著衣吃饭外，别无所能。幸尚肯学愚夫愚妇之派，不致徒叹奈何而已。阁下欲受皈戒，何不择道德学问高超者，而择一粥饭僧？然则阁下亦将欲逐愚夫愚妇之队，而不愿附于高超奇特之班耶？虽然，当兹时世，尚是愚夫愚妇之所行为有实际。倘高超奇特者，肯将高超奇特放下，其结局必有大高超奇特者在。若不肯放下，则其结局，亦只得高超奇特之虚名，决无高超奇特之实际可得也。念佛一法，理极高深，事甚平常。欲求心佛相应，第一是志诚恳切，第二是听，反闻念佛声，诚听兼到，昏散自除。<a id="page131"></a>
</p>
<p class="bodyContent">复李觐丹居士书二</p>
<p class="bodyContent">接手书，知居士自任，及募任《大士颂》以二千部为准，不胜欣慰。居士慨人心之不古，善书之散出者绝少效力。然吾国之人近五万万。《安士全书》，光先刻付木板，次令中华排印，募止四万。中华带印与另印共一万二千部。若论效力，亦有一二。特人未详察，多不知耳。关絅之之相信佛法，乃因《安士全书》木刻本起。志圆为之讲说，从之生正信心。使沪无絅之，沪地之景象，恐远不及此。吾人但发一与人为善之心，其人之能奉行与否则任之。印光之于净土法门生信，由于《龙舒净土文》下卷，足知书之益人也，深且远矣。观世音为法界众生恃怙，倘人各知之，由冀消灾免祸，以迄了生脱死者，当大有其人。惜世之未有搜辑，致不习学佛法者，皆不得知。此光之所以请许止净居士之著此大士颂书也。</p>
<p class="bodyContent">复李觐丹居士书三</p>
<p class="bodyContent">日前明道师来，言汝之宋藏，送于显宁，功德无量。彼自不量力，杭州破寺接到四座，皆由沪上各居士佽助及彼师维持。后山上三圣堂被回禄，烧其一半，其师无力兼顾。现欠工匠及各货账三千多元，无法可设。光处之余资，多归灵岩寿量两寺，亦不能为彼设法。彼惟求前已出过功德者，各借三百元，然恐未能一一全付。居士若肯救彼燃眉之急，则明年尚可进行。否则便成半途而废，岂非功败于垂成乎？</p>
<p class="bodyContent">复李觐丹居士书四</p>
<p class="bodyContent">宗门中语，只好置之不论。若欲知其所以然之意，必须要有点悟<a id="page132"></a>
 处。否则纵看其书，亦如与外国人说话，完全莫名其妙。况年已及耆，而时世如此，何可以最可宝贵之时光，究此无头脑语句。每有在宗门数十年，犹不知其话为何意。纵用意猜度，也是在梦中说梦。祈取消此念，一心念佛，念到心佛两忘时，一见此语，不禁好笑。即不能如是，但得往生，尚可亲证其理，况解其语乎？若不以光言为是，终日看《宗门语录》，则宗亦未能通，净也不注重，生死到来，便只好随业受生去。</p>
<p class="bodyContent">复李觐丹居士书五</p>
<p class="bodyContent">昨接手书，知圣定已生西方。临终正念，殁后顶暖，面色愈好，酷暑不臭。即此数端，决可定其往生。至于生品，总在中品。以中品皆戒善世善所生，亦不必要好听，定其上生。即下品下生，业已超过三界诸天之上，况中品之下生乎？四十九日佛声不断，不但于亡人有益，于现在眷属大有利益。灵岩例不念经，拜忏，放焰口，做系念，做水陆，传法，收徒，讲经，传戒，做会。日常功课，与普通打七同，唯有信心，不务繁华者，求打佛七则允许。若广招亲友，及少年女眷，七先即来，七后方去者，亦不允许。十七年张鸣岐系皈依者打七七未去一人，十八年亦系皈依者打二十一七，亦未去一人。十九年有二十多七，不过五六家去人，然亦只住一二天，二三天耳。二十年以人多屋小，大起修造，其七更多。今将碑记寄汝一张，阅之即知。汝若欲利济圣定，在生常素，丧期想不至于用荤酒。至于葬及后来之祭祀，当戒令郎勿效俗例。光于朝暮课诵回向时，称彼法名，回向三七，以尽师生之谊。<a id="page133"></a>
</p>
<p class="bodyContent">复李觐丹居士书六</p>
<p class="bodyContent">所言作事亦不忘念佛，此系念心纯熟之相。何可名昏沉，归于无记。然亦非无念而念，但系无念而念之气分。若即认此为无念而念，则有类于钻木见烟，而谓得火，即便息钻，火便无由可得矣。汝之功夫颇好。到此境界，亦不容易。然须专精用功，且莫学今之好高务胜，见异思迁者。则将来之益，自可有不思议处。然此是行门中事，信愿门中，尤宜致力，庶可决定深得念佛之实益。若效他宗，专以工夫为事，弃信愿而不讲，则便成仗自力之法门，其失大矣。</p>
<p class="bodyContent">三轮体空，即不居其功，不以为德之意。如汝所说，便成混然无知，何名体空？所言体空者，了了分明，以分别其当施不当施。但不自以为有功德于人，亦不以为人受我恩惠而已。《金刚经》所谓不著色声香味触法而行布施者，此之谓也。若好人坏人不分别，尽量施于坏人，令彼得之造业，则成罪过，不名功德矣。</p>
<p class="bodyContent">复李觐丹居士书七</p>
<p class="bodyContent">佛法广大，无量无边。吾人以博地凡夫之资，欲于现生了百千万劫难了之事，当筹度己力之大小以修。且莫妄充通家，此法尚未真得，又去钻研他宗。致于此最易得益之事，反弁髦视之。以致仍旧百千万劫不能了耳。佛法犹如太虚，了无东西南北四维上下。所言东西南北四维上下者，约自己所立之地位言也。既自己不能与太虚相契相合，须必按自己所立之地位以论。不妨于无东西南北四维上下中约自己而定以东西南北四维上下。而禅宗，相宗，密宗，无一宗不好。然以年已半百之人，得仗佛<a id="page134"></a>
 力，能以具缚凡夫即了生死之法，而复致力于其仗自力之法门，虽能助净业而圆通见解，诚恐心力不及，则以彼为正，以此为稍带，必至难以得力。光并非拒人研究他宗，有不谅者，加以严厉之讥，谓禁拒人研究他宗。则光于冥冥中得福，而大众以光为佛怨矣，祈自裁度而定之。</p>
<p class="bodyContent">又南京慈幼院成立后，汝出三百元，其年尚未开办，次年开办，故未再收。闻前年仍出三百元，去年去信云系特别捐，故今年亦不敢去信。前余峙莲说及，拟求汝任一长年捐。或数十元，或一百元，随意。法云寺自去年以来，学生蒸蒸日上。有王建屏者，一商人耳，家道不过三几万金。而闻法云之慈幼院，特往瞻察、喜极。为各学生，缝衣，缝被。所有程度可以出而谋生者，彼包荐出于各行店。彼之门生，开行店者有二三十人，兼及朋友，故彼膺此重任。从去年至今夏，已为荐出四十八人，尚有要者。以程度太浅，不肯令去。故学生加额至一百六十名，所有旧屋不敷用，又修十余间作工场。而王建屏又令彼店中作纽扣师来院教之，不要学俸。学生学好即按货开工钱。此一宗，不须本钱，颇为有益。又法云寺所作器物，人皆争买，以坚实得受用故。近几年来，虽有加入任捐者。而先所任捐之人，或有移之远方者，或有去世者。而院中经费，比前较大，颇觉吃力。</p>
<p class="bodyContent">复李觐丹居士书八</p>
<p class="bodyContent">法门秋晚，讹谬甚多。但能生正信心，持诸净戒，则根本已得。其余枝末，悉皆从宽。若一味依古，则今人既不深悉佛制，今时所行，一一皆不可依，便成拒人入佛法之言论矣。</p>
<p class="bodyContent">若一一皆依佛制，今之僧人，皆属白衣道人，未必皆能合法合律，况在家二众乎。又佛制亦有随方俗所立之例，即如今日之僧衣，亦非佛国<a id="page135"></a>
 僧衣之制。然行之既久，固当为法。又佛制僧皆露顶、跣足。露顶夏则悉依，冬则能依者，便无有几。跣足，则更难见其人矣。是以不宜固执枝末以论，当从本源而修，则有利益。若一一要悉准佛昔日原制。则今日之经，皆不应受持。必取贝叶梵文者以受持，则方为不背佛法矣。</p>
<p class="bodyContent">复李觐丹居士书九</p>
<p class="bodyContent">《宋藏》，灵岩系光为请。佛日系天津一弟子为灵岩请，已有，故归于佛日。福建一弟子，托光为其乡一寺请一藏。及请后，已交款预约先交清，彼查一友已为请之。故光为请之一藏，归于龙居在佛日之前。光已自出资请两部，法云寺李耆卿请。安徽江湾佛光社亦有人为请。汝之经，若肯送之远方，当待月余，光为打听一二处。若有，则不送，无则送之。昨灵岩当家师说，现住五十多人。念佛之人有四十位，余各有职业事务。佛七或请四十人，或只请三十四人均可。</p>
<p class="bodyContent">又明道师又接一显宁寺，风景甚好。去佛日七八里真达和尚，拟在此养老，或可送经于此，则省事。若送此，候明道师回，令将已来之经请太平寺去。以后再出版，令印经会将汝之经，送太平寺。佛日、龙居二处之经均送太平寺。龙居乃古道场，住僧不堪，将卖与学堂。地方有二三信士不忍，强江西一僧接之。彼于佛法，未甚明白，因请前在报国寺住之了然师同住，以故光以为闽师所请之经送之。了然师先注重于禅，近十年来，专以净土为提倡。</p>
<p class="bodyContent">复李宗本居士书</p>
<p class="bodyContent">汝学佛法，何得学世间商人夸张虚浮？汝云寄一盒糕即已，何得说<a id="page136"></a>
 得如此好听，如此贵重，又令光写信再要再寄，汝直以光作小孩子看，汝太不知世务了。以后切戒此种虚浮夸张之劣习，念佛当可得实益。否则纵有修持，皆被虚浮夸张丧尽。到头不济事，尚不知自取之祸，反谓佛不慈悲，佛法不灵。而不知是自己自炫之所招感也，哀哉！光老矣，目力不给，拒绝一切信札。今见汝信，不禁心痛。汝见我信，能改前非，则后来定可往生。否则一派虚假，何能得其实益？依否由汝，且尽我心而已。</p>
<p class="bodyContent">所言猫瘟，不知为何病，亦不知何药可治。当令其家至诚念南无观世音菩萨，戒杀吃素，当可获效。此后不许再来信，亦不许介绍人皈依。若来信决定不复，以目力精神均不给故也。</p>
<p class="bodyContent">《一函遍复》中所说，无论何等人均宜依之而行，并传子子孙孙。若能依行，家道自可兴盛，子孙自可贤善。若以为老僧迂腐之谈，则其家声欲振者，如敲冰而取火，决无可得之希望矣。</p>
<p class="bodyContent">与妙真和尚书</p>
<p class="bodyContent">昨下午王幼农居士来言，前日往李柏农家，言灵岩将欲建念佛堂。柏农云：“正值岁煞，不宜建造。”光因时局之故，言：“法云大殿，幸未动工，且待时局平靖。”幼农言：“灵岩不宜建。即宜建，如此时局，亦宜从缓。”今木料已来，宜堆于念佛堂后之屋基上下。须用石垫二尺高，庶不至潮湿霉烂。须二面太阳都晒得到，木头面上，不可盖草，盖草则永遮日光，买几领大草芦席盖之。柏农与涤民所说，虽各有理。但以时局关系，故宜仍依幼农之言。待来年秋后动工，较为妥善，祈慧察是幸。<a id="page137"></a>
</p>
<p class="bodyContent">复崔益荣居士书一</p>
<p class="bodyContent">接手书，知汝慕道之心，颇为真切，意欲皈依。然光乃粥饭庸僧，实不足为人作师。但能专志修持，依光所说而行，固无有不满汝所愿者。譬如无足之人，坐于三叉路口。有归家者问之，则直示其所行之路。断不可以彼不能行，而不依其说以自误归途也。今为汝取法名曰宗净。宗者，主也。净则现所修之净土法门，将来往生之极乐净土也。净土法门，为佛法中至极简便至极深远广大之法。若依余法修持，谁能现生即了生死、超凡入圣？若依净土法门，但具真信切愿，无一不往生者，此固宜专主于净土法门之大义也。</p>
<p class="bodyContent">又凡欲学佛，须令心地清净。凡一切不善心皆为垢染，必须打扫干净。凡一切善心，必须扩充推广。所谓诸恶莫作，众善奉行，戒杀护生，吃素念佛。自行如是，化他亦然。世人尚宜普化，况父母妻子等，岂可令彼不沾佛恩，仍旧轮回，以失为子为父为夫之道乎哉？今之世道，乱已至极。其源皆由儿女小时，未受父母因果报应，及利人即是利己，害人即是害己之善教。当与令妻详说利害，令儿女必须认真教训，勿任性惯，令其习以成性，致为家国天下之害也。</p>
<p class="bodyContent">复崔益荣居士书二</p>
<p class="bodyContent">前接汝募铸钟之信，以冗忙不能即复。旋致书梅荪，彼极赞成。又以铸之铜钟之量，去信相商。以妙莲往赤山，迟二十余日。梅荪来书言，初以妙师未在，今令商酌妥贴。所用之铜，并钟之量，方可致书，祈师作疏。昨接汝书，知汝于此事尚未了然。必须说其若干斤，并用甚么铜。该铜每斤需若干钱，方可令人取信。凡铸钟宜用响铜，则音声自好。响铜甚<a id="page138"></a>
 贵，如不全用，也须用一半，大约连工带料每斤总在一元以上。汝若以为难，即便取消。如纵二三千元亦须要铸，则待南京信来便可作疏寄汝矣。</p>
<p class="bodyContent">汝侄之不知努力做人，乃从小失教所致。小时失教，大了便难成器。汝际遇如是，但当仰念汝父母，汝兄之故，勿生烦恼，认真念佛，求佛加被于彼，俾开知识，自可做好人矣。若自己生烦恼，则于彼无益，于汝之身，并教养侄之德，皆有损矣。汝果志诚念佛兼念观音，一心恳求加被于彼，诚之所至，金石为开，彼当渐渐转变为好人，不至长作浪子及废人耳。宜勿分别，作己子不才想，但求佛菩萨怜悯加被，此是唯一不二之转变妙法。</p>
<p class="bodyContent">沙居士所作之二篇文，当寄之上海净业社，登月刊中。光之《劝戒杀吃素文》，所该者广。聂云台曾照样排单张送人，光令附于《龙舒净土文》后。《龙舒文》彼印三千留板。但此次甚贵，合三角多一部，以后印时当省一半。《观音颂》有七万多部，《文钞》亦另排。此文，文虽不好，颇将一切不宜杀生之理由说明矣。</p>
<p class="bodyContent">拜经愈疾，乃业消灾灭之祥。申江之行，以时局不靖，拟待九十月或来年耳。《大士颂》尚未付排，欲往申江，正为此事。倘时局有变，则恐有误，故不敢付排，即付排，至少亦须上十月方可出书。若出，自当寄汝及沙、范、李诸君，不须再说。</p>
<p class="bodyContent">关帝皈依智者大师，在隋文帝时开玉泉山，此事出《佛祖统纪》。佛教以关帝为护伽蓝神，亦本此。待有暇，当为文以表彰之。</p>
<p class="bodyContent">吃素不难，难于不肯舍贪口腹之心。若不贪口腹，有何吃素之不便乎？虽吃华素，不吃素日，亦须少吃。以一切物类，皆是贪生怕死，皆知疼痛苦楚。但以口不能言，故为人作食料。倘其能言，其临杀之悲哀怨恨，尚忍闻之乎。思及此，则肉自不便下咽矣。</p>
<p class="bodyContent">拜经念佛，当以恭敬至诚为本。恭敬大，则功德利益大。恭敬小，<a id="page139"></a>
 则功德利益小。若不恭敬，但做道场，则是自欺。欲欺人尚不能，况欺佛菩萨乎？祈真实恭敬行去，其利益莫大焉。</p>
<p class="bodyContent">复崔益荣居士书三</p>
<p class="bodyContent">铸钟事，已与梅荪言。令酌其大小量度，未见来书。昨到佛顶山钟楼，见其钟亦不甚大，言有四千多斤，然则法云之钟，亦当须三千斤，况响铜每斤约一元多。汝发心募，亦不一定。多也好，少也好。多则用铸磬，报钟，火板。少则南京地方再为凑集，固不必执定完全不多不少也。彼既不来信，当大约说三千斤。待后铸再定准斤两，序当为作之。</p>
<p class="bodyContent">光于八月初一下山往申，住陈家浜太平寺，大约须二三十日方可回，设法印《大士颂》。中华工人罢工，若不设法，不知延于何时。</p>
<p class="bodyContent">放猪事，前得梅荪书，已知。当寄于净业社，载之月刊，俾大家同生兢惕。</p>
<p class="bodyContent">李仲和既欲皈依，不妨为彼取一法名。彼名寿平，夫真实之寿，唯是自性。此性非智莫显，有此智则知一切众生，一念心性，与三世诸佛，六道众生，悉皆平等。此平等之智，实为最上最妙。今为彼取名智上，以此最上之智，自行化他，修持净业，俾一切众生，同生西方，同证此平等无二之本寿，是为最要之事。能如是，则不愧为如来弟子矣。祈为彼言之。</p>
<p class="bodyContent">复崔益荣居士书四</p>
<p class="bodyContent">接手书，知全家念佛，不胜欣慰。念佛时突起妄想，但不随彼妄念转，久之自可不起矣。</p>
<p class="bodyContent">不妄语，亦须渐渐练习，久之自无。<a id="page140"></a>
</p>
<p class="bodyContent">所言照片，光一向不喜照相，以徒耗资财，了无所益。若必欲要者，当到上海照以寄来。此间香会过，无照相者。</p>
<p class="bodyContent">今寄《文钞》一包，祈送李勉与其子，但肯依之而修，自可超凡入圣，了生脱死。若以文字观，则殊堪刺目，不得实益矣。</p>
<p class="bodyContent">复崔益荣居士书五</p>
<p class="bodyContent">《佛七小引》，此刻无暇，待六月迟早当寄来。其期宜于冬初，以此时收获已毕，人各闲适，则念佛者多。然但以念佛为事，不得张罗铺排，及糊纸扎等。</p>
<p class="bodyContent">至于来山进香，且宜作罢。以汝家不甚丰，且膺人家职务，往返旬余，用洋数十元，尚不能随意作功德，令凡所交涉者，皆生欢喜。观世音菩萨无处不在，岂必唯在普陀乎？未曾去过，则一瞻道场。去过而家寒、事多，则不必也。</p>
<p class="bodyContent">汝子与汝，殆有宿缘，宜善教之。切勿任性骄惯，致成败类。世之不肖子弟，皆其父兄不善教养之所致也。</p>
<p class="bodyContent">复崔益荣居士书六</p>
<p class="bodyContent">接手书，知健庵居士归西，不禁为居士幸为如皋人叹也。已失向导。观其平生信心，临终正念，虽未闻见佛，而能随家人默念，亦可往生。以佛昔有誓：“若有众生，至心信乐，欲生我国，乃至十念，若不生者，不取正觉。”又：“十方众生，发菩提心，修诸功德，至心发愿，欲生我国，临命终时，假令不与大众围绕，现其人前者，不取正觉。”健庵居士平素修持，临终正念，足可往生，况又有异香顶温之证乎！此系仗佛力往生，<a id="page141"></a>
 往生即了生脱死矣，则可决定，断其了无含糊。若修余法门，勿道如此景象，不能了生脱死，即有大智慧，有大神通，要去就去，要来就来者，不能了生死者，尚有一半多，是以必须要专志修持净土法门也。所寄事实拟另述一篇，附于新排《文钞》之后。当与其子说，宜及早将讣启寄来。有可采者，略为采之。又彼以未见光为憾，今则将其事迹附《文钞》中，亦可释此遗憾。又光于朝暮课诵回向时，称彼名为之回向三七，以尽法门神交之谊。新排《文钞》，三四月即可出书，令其子任印若干部，以施送于有信心、通文理者。一可释其父之遗憾，二可以传其父之事迹。较彼特印单张送人，看过则置之者超胜万倍也。若肯发心，速为通知，以便书名于后。此次比前多一百三十页，共四百三十页，以现候《寿康宝鉴》排完，即同付印便止不附，故尚不能定准页数。此次当印一万部，以后则令书局自印而自卖耳。若向书局请，比此则贵，大约一部须八角上下。《观音颂》二百十页，尚须三角四分，此系前年八月所定之价。近来战事，纸贵许多矣。</p>
<p class="bodyContent">又健庵居士，深通儒礼，前年陈正有，寄来所作《论丧中饮酒食肉之弊》甚痛快，知居士素以儒道自任。况近又深信佛法，专志修持，其子当仰承其父之志与道，概不徇俗以用酒肉，满其父之志愿。若徇俗而行，不但与佛法不相应，且与其父相违抗。祈与其子说，否则或恐被无知者摇惑，则反为不美也。</p>
<p class="bodyContent">复崔益荣居士书七</p>
<p class="bodyContent">所祈作之文，已作好，名《普劝戒杀吃素挽回劫运说》。备说祭天地、孔子、关帝、祖宗、养父母、会客、自奉等，俱不宜杀生食肉。带说娶妻、生子、祝寿亦不宜杀生食肉。正文二千六百多字，附于《观音颂》卷<a id="page142"></a>
 一之末，以此卷有大士示现于物类之关系。恰有三页，已寄中华书局令排，排好即出样张，当寄来与汝一看。《观音颂》印二万部，每页三十元，此钱不须汝贴。汝愿印五十部，系十七元，每部三角四分，以加十余页，加一分尚欠，且加一分耳。汝欲贴印此之印费者，当任印《观音颂》二百或三百部即已。</p>
<p class="bodyContent">此文欲广布，单印也无益，宜附于大士颂后。若大士颂印十万，此文亦有十万。汝若肯出钱，若一页两万部，三十元，二页则六十元。汝若无力，亦不要汝出钱，我自会开消。又附于《文钞》中，则《文钞》印多少，此文有多少。当于正月初作，勿念。</p>
<p class="bodyContent">复崔益荣居士书八</p>
<p class="bodyContent">本月初三，接李仲和及汝之书，以冗忙无暇，故未复。昨始将《沙居士往生记》作好，今寄一分，祈持与沙君毅，并项子清看。汝及仲和、子清并其子之讣文、哀启皆不书名，而且绝不提及生平事迹。今依项君及汝与仲和所说推情度理，略表衷曲。虽汝等未说，光绝未与居士一会，而心之意见，有可知者。所叙之事理，绝非凭空虚构者。若有错谬，祈速示知，以便改正。否则即以此排印于《文钞》中，以祈广布懿范。令后之拘墟者，因之舍谬知见而得正知见，赵尊仁亦为一记。璞君欲作传则可，欲修塔则不可。在家居士只宜作墓，况当此人多妄为，不守本分之时，若为倡之，是破坏法门仪范，祈与璞君说之。</p>
<p class="bodyContent">《文钞》近以战事，毛太纸上海买不到，毛边纸前中华书局估一价</p>
<p class="bodyContent">须一元多。须权作四百页算，须九角多，大约排完，总在四百二十多页，是以要一元出头耳。尚是印五千部价，若少则更贵矣。以彼须必将排板，纸板，铅板，各工价算之于中。近闻北兵退，若不打仗，毛太纸当可续来。有毛<a id="page143"></a>
 太则定用毛太，则当少些。沙君毅欲任百部。且汇一百元于上海静安寺路中华书局总厂，交俞仲还先生收，彼收到即寄一收据，待书印出，按钱寄书，若毛太可包三部，毛边只能包二部。书局寄每包一角五分，挂号五分，则成两角。书局寄定规挂号者，以防送书者偷卖之弊耳。挂号有号票，无从作弊。以故书局无论大小件通皆挂号。定规挂号，百部即五十包，邮费则须十元。若上海有可托之人令带，则省钱多矣。倘迟点毛太纸来，则书价邮费二皆省钱矣。</p>
<p class="bodyContent">项君欲皈依，何不择道德高超者以为师，而欲以光之粥饭庸僧为师，其主见已错。然恐不允，或谓光为不近人情，今且将错就错，为彼取一法名为智源。彼名本源，今名智源，须知智源即是自己真如佛性，一切福德智慧，皆由此源流出。世人迷背本性，以故真智不能显现。所有知见，皆属妄想计度。若能真知此源，念念返照，自能闲邪存诚，克己复礼，诸恶莫作，众善奉行。再加以信愿念佛，求生西方。则现生便可优入圣贤之域，临终决定往生极乐之邦。如是则可谓大丈夫真佛子矣。余详《文钞》，此不具书。祈持此与彼阅之，即不以为然，亦无关要紧。</p>
<p class="bodyContent">复卓智立居士书一</p>
<p class="bodyContent">光陕西郃阳县人，汝看《文钞》，岂未见蔚如名文霨之跋乎？《诗》，“在洽之阳”，即指此也。以县在洽水之南，故名洽阳。水于汉即干，故去水加邑，作郃阳耳。在洽之阳之洽字，音合，不可念作狭音，余皆读狭音，不可读合音。郃阳乃伊尹躬耕之地，故亦名古莘。幼从家兄读书，初则值乱，耽搁两年。次则多病，学无所成。初生半岁，即病目，六个月未曾开眼。除食息外，镇日夜哭，不歇气。后好，尚能见天。十余岁时，见韩、欧辟佛之文，颇喜，兼欲学理学，故于时文，俱不愿为。家兄以其长<a id="page144"></a>
 有病也，任之。二十一出家光绪七年。其修净业，由《弥陀经》、《净土发愿文》，并《龙舒净土文》起，绝无一知识开示者。以先师及所交游者，皆禅家宗旨，光绝不受教导，以自量无此智识，故不敢耳。二十六十二年离陕西，至北京红螺山。光绪十九年，由北京至法雨寺，至今已三十一年矣。</p>
<p class="bodyContent">在法雨作闲废人，因法雨住持请藏经，为其查考，彼遂令同来。以知光不愿任事，故令闲住。以后各住持悉依旧例，故得如此之久耳。凡常住事务，概不预闻。初则凡山上有笔墨因缘，多令光作，光则用彼口气。如不便用彼口气，则用一别名。二十余年，印光二字，未曾一露于外，故无一过访与通信者。自民国元年，高鹤年居士绐音台，上声，欺也。其稿去登《佛学丛报》，彼以光不欲令人知，因用一常惭之名，此非是名。而徐蔚如，周孟由见之，甚喜其与己之知见合。遍问诸人，皆不知。至四年，蔚如、问于谛闲法师，谛师以光告。常惭，谛师亦不知。以鹤年持其稿，令谛闲法师看过故也。从此，蔚如搜罗排印在北京。至七年，持初编《文钞》来山求皈依，光向不收皈依，令彼皈依谛闲法师。八年，又排《初编》、《次编》。九年，又令上海商务印书馆排印留板。从此以后，日见扰攘。欲求一日之闲，不可得也。自此以后，不能不用印光之名。故凡有求题跋者，皆书常惭愧僧释印光耳。生性刚直，故绝不萌住持道场，剃度徒众之念。近有拌命欲求光出家者，光则拌命辞。皈依初则拒之，今则只好任之矣。平生不好华饰，虽名人之字画，亦所不须。照相曾有三几次，有逼到令照者，除彼自取，光绝不要。即送来，亦随便送人，概不留之。汝能依我所说，即我契友，何须要我之丑相？念佛人当专精拜佛，拜一粥饭庸僧，有何利益？今年六十有三岁，陕西乡人，及督军屡催回乡。光初以庸辞，及势不能辞，则以现事经手，不能远行告。明年《普陀志》成，《文钞》排印好，当回陕一次，尚恐复来。以梵天法云因缘，须待其大成，方可不去关顾。然人命无常，或即陨灭，固不能随己预定也。<a id="page145"></a>
</p>
<p class="bodyContent">六年，陈锡周祈光修《普陀山志》。光欲将大士感应本迹各事理，搜辑大备，用颂体颂之，仍于每句注其事。但目力不给，尚须忏悔，求大士加被，再行遍阅大藏之大士因缘。岂知从此以后，信札人事，日见增益，了无闲暇。前三年，知事欲修，光以此意止之。去年之知事，极力护持普陀，亦急欲修。光初犹以此意告后，彼尚不肯息心，遂令彼托人修。光则无暇料理，无由满我所愿。岂知大士感应，来一江西居士，系前清翰林，笔墨超妙。见光，光问其吃素否，彼云吃华素，研究佛学已八九年，一心念佛，但未吃长素。光大声喝斥之，彼极佩服。因令彼为之，彼极愿意。山志请一文学家修，大士一门，许居士修，成则合之。又排印别行以广布，令天下人沐大士恩德。此事今年可成，明迟早可出书。此志乃天下名山志书之冠也，幸何如之！汝所疑所悟者，另纸书之。</p>
<p class="bodyContent">复卓智立居士书二</p>
<p class="bodyContent">接手书，知能反躬自勘，颇为欣慰。但其问词，多有固执偏见，不达经常达变之道。若一一俱释，则非十余纸不能尽了。今只与汝说其概，则自能体会，以光近来，直是日不暇给。因目力不给，二十年来，夜不用目。以夜若用目，次日便不能用矣。于十月半，以信札校对者、鉴订者、索题跋者、堆积累累，仅于夜间了之。幸三宝加被，日间仍能照常，此盖出乎意料之外。自兹夜了二三点钟事，然后做功课。睡三点多钟，仍起做功课，尚不至目觉吃力，而复不能悉了。十月十一月，来信有百数十封。只此一事，已不暇了，况校对等乎？</p>
<p class="bodyContent">汝闲无所事，想出种种当理不当理之问。虽是好学，亦显不知深思。何以故？世间饮食衣服，人资之以活命者。若不知按己所宜，则饮食衣服，皆能杀人。及其已死，则得令世间人，尽弃饮食衣服乎？将令人酌<a id="page146"></a>
 量其宜，而为服食乎？佛法大无不包，细无不举，何得执一而论？汝所问者，似乎有理。实则皆属不善用心。汝若信得及，请认真行持。待业消智朗时，不禁自笑其愚执而惭愧不已耳。若不见信，即不复以佛为师。仍旧入彼外道，亦只可任汝而已。回也，闻一以知十。赐也，闻一以知二。知二者，因此而达彼也。非崖板止二，而不至于三也。闻一知十，则闻其始而知其终也。举一隅不以三隅反，圣则弃之。汝必欲一一执崖而详问之，光以衰老多事，能与汝作纸墨之闲谈乎？至于外道谤佛之语，何可据以为是？汝若见过释迦应化事迹，便知其概。即未见过，何得闻谤即便怀疑乎？不见盗跖之骂尧不仁，舜不孝，禹淫佚，汤武放弑，孔子盗道乎？汝又所问者多不当理，已概示之，不欲详释。继思汝正信未固，正智未开。或经呵斥，便怀怨望，而生退悔。以故不得不略为点示，以尽我老婆诱子归家之心耳。</p>
<p class="bodyContent">复卓智立居士书三</p>
<p class="bodyContent">接手书，知又殇一子，深为痛息。虽然，明理之人，决不以己之境遇，谓天道无知，佛法不灵。吾人从无量劫来，所造之种种恶业，何能了结？昔日之果已熟，今日之因未熟，岂可以因儿屡殇，便谓无有因果？且汝欲以博地凡夫，现生即得了生脱死。若无苦境逼迫，则颇难成就真实欣净厌秽之心。生，老，病，死，爱别离，怨憎会，求不得，五阴炽盛，八苦交煎。有血性者，决不于此世界生系恋心。然既在世间做人，亦决不可放弃自己所应行事，而一味作厌世观也。不于此处进德修业，反生怨望，则其心尚有自矜之念，即此足见器小量狭，未可以担荷世间圣贤素位而行之道，况欲普度一切众生，同生西方，了生脱死之无上大道乎？以此见识，完全是未闻世出世间大道之见识故也。准儿死相，似有宿根。<a id="page147"></a>
 汝宜以此，深明因果之决不虚弃。使汝不知念佛，贤准何能得此善相？又乌知非以此痛砭汝夫妇爱恋儿女之心，以期其成就厌离娑婆之心，而得决定往生之大利益耶？</p>
<p class="bodyContent">复卓智立居士书四</p>
<p class="bodyContent">昨接来书，不胜叹息。汝十数年来，完全不在自己心地上用功，但于表面上强支持。人生世间，各有职分。汝上有父母，中有弟，彼等既不能依汝，只可任之。自己但为父母弟等，与所杀之生，念佛超度。为父母弟等，解怨释结，何可生此极大之瞋恨心乎？孝弟之心安在？此心，即是堕恶道毒虫之最猛利心。若是由此命终，汝不生毒蛇猛兽中，将何所生？学佛要解脱烦恼，尽己心，不计人之依否。汝反增长烦恼，试思汝若不闻佛法，还能与世异趣乎？恐汝好杀好吃之心，更盛于彼等。祈从此只究自心，不计他非。俗知见人，能劝化则善巧劝化，不能则一心念佛。只生怜悯彼等若杀生者若所杀之生之心。又须生欣幸心，我若不闻佛法，现在同彼杀食生类。将来堕于生类，为他所杀。生此二心，极力念佛，则瞋恨不生，善缘增长，前途必有大相应境，不至终日以佛法结恶缘。《华严·行愿全经》云：四十卷《行愿品》中“牛饮水成乳，蛇饮水成毒。”智学了生死，愚学入泥犁。吾言止此。</p>
<p class="bodyContent">复卓智立居士书五</p>
<p class="bodyContent">人生世间，宜尽所当尽之义务。如汝所说，为《云游集》、《哀挽录》，尚要求光鉴定作序，你直把我当做奴隶。此种骄奢、虚浮之恶习，吾人虽不能挽此颓风，何可附和而效法之？俾一切虚张声势无聊之恶<a id="page148"></a>
 后生，群以此为沽名钓誉之最上一著，可不哀哉？汝切勿为此，即定欲为之，切勿与我寄来，令我烧。你就自在当处烧之，免得彼此烦神。你学佛学到这样知见，不学佛又当如何？彼妻子之孤苦无依，尚欲开此奢风，则是雪上加冰，于亡于存，均皆有损无益。光数十年来，为先父，先母，先师，先兄，即读书之师。了无一字之记述，以不愿附此虚张声势之恶派，兼不愿人谓此恐是粉饰之语，未必为真实事迹也。我岂肯为皈依者，提倡此事？试问彼不过供职无忝而已，究于国家人民，有何功德，可令人歌颂也？此风一张，一班下劣不堪者，通皆效之，作俑之人，谓无罪咎，可乎？即其弟欲为，亦当劝止，况汝欲劝其弟乎？汝能担任此费用，尚不可。况汝绝无此财力，而劝彼弟乎？居士住寺庙，不过看庙之一道人而已。汝谓为住持法道，则其僭也大矣。世俗以住庙僧为住持，为当家，彼亦如是称，乃随俗便，固无甚背戾。汝谓住持法道，则完全以凡滥圣之谬说。彼以何德住持法道乎？看庙而已。</p>
<p class="bodyContent">复卓智立居士书六</p>
<p class="bodyContent">前智声智牧有信来，祈鉴订所作之《图书馆缘起》。光绝未将佛利生济世之恩德表出，因另作一篇。以字数太多，恐难适用。又将《林文忠公行舆日课发隐》抄去。借文忠公之德望，以折伏拘墟者偏执邪见，亦是利人之一大榜样也。莲宗祖师向未见赞，董君之赞甚好，光亦作一赞。虽不及董君之好，然亦可以承用。净土一宗，肇自普贤。震旦远公续法源，中外广流传。遍令圣凡，现在证涅槃。《华严经》末后，普贤菩萨以十大愿王导归西方，此释迦佛法中最初首倡也。小乘见思惑尽便了生死，证真谛涅槃，故以了生死为证涅槃。大乘成佛，方为究竟涅槃。不可谓此涅槃，为佛之究竟涅槃也。<a id="page149"></a>
</p>
<p class="bodyContent">复卓智立居士书七</p>
<p class="bodyContent">光一向不喜照相。良以照相一事，皆为耗费信施。以有用之钱财，作此无益虚华之事，岂行道人之所宜者乎？汝详审吾言，深体吾心，虽未见面，当为见心，何欠憾乎？否则纵与佛同居一室，心不依从。如调达、善星，尚须生身陷入阿鼻地狱，况今之泛泛悠悠者乎？祈以躬行实践、率彼生徒，及诸乡里，则是余之所望也。朝暮礼佛即已，何得于礼佛后，随即礼光，礼光竟有何益？若必曰念指示恩，于朔望朝暮行之，平日固不必也。汝但能依光所说，即为佛之真子。光与汝同于此生，即生净土，为莲邦挚友，则幸甚矣。</p>
<p class="bodyContent">大殿之对，当以佛之道为文。彼与汝之文，乃闲文。今另拟一联：“重悲深，举三根而普度。真穷惑尽，超十地以独尊。”三根，遍指六道三乘也。真穷者，所证之理，已证到极处也。惑尽者，所断之惑，已断得净尽也。十地，即十地菩萨，将近成佛之人。唯，独也。用独尊，觉明了点。唯尊，或有文字浅者，不大明白，以独字平仄略不如法，祈斟酌用。然此种对联，非试帖诗，亦无关紧要。林鸿猷，二三年来夫妇各有巨疾，其殆宿业所招，固宜认真忏悔。又当省其所作，或有不法，极力忏除，改往修来。庶可即蒙慈佑也。祈将光意与彼说之。</p>
<p class="bodyContent">凡属外道，皆系偷窃佛经，祖语，改头换面，以为己之经书。夫吾国自佛法东传，唯初二三四五六祖，举世皆称为祖。六祖之法孙，名道一，俗姓马。因西天廿七祖有马驹踏杀天下之谶，当时皆称马大师，殁后悉称马祖。此外无一直称祖者。即初二三四五六祖，亦殁后人尊称之，非当时即称为祖也。</p>
<p class="bodyContent">天地间人数甚繁，宿根各异。虽受佛化，由彼之种性不善，故发为邪见。如天地以阴阳二气，化生万物。阴阳之气是一，而其所生则万有<a id="page150"></a>
 不齐。甘者毒者，各随种类。彼以同有念佛之语，遂谓为同。何异谓同受阴阳之气，即谓为同乎？汝乡无通佛法人，宜此等邪说大兴。汝既无正智慧眼，只宜尔为尔，我为我，各守各法，各行各道。亦不附入彼党，亦不攻讦其非。则虽与其同居，亦无相染及相忌等。和光而不同其尘，是为守己之道。言和光者，非随彼修持，但不攻讦，亦不赞叹之谓。若随彼转，则便成同尘矣。同尘，则便成佛法之罪人矣。</p>
<p class="bodyContent">凡夫修行，当发利人利物之大菩提心。其利人利物之事，则力能为者，勉而为之。不能为者，必令此心常存。则固与大乘之愿心，不相背也。</p>
<p class="bodyContent">汝结瘤病，不用蛛丝，只念观音，也会好。以汝究欠正信，故心心奔驰于医药中。彼世间出格伟人，每以小病由医致命。彼之致力于医，医亦未必误，特宿业使然。凡极难医之病，均以念观音为治。果虔诚，必有奇效，汝何以瞋恨心如此之盛？可知宿世定是大有权势之人，致其习气，已成为性。今当学谦抑，总知己不是，不见人不是。久而久之，涵养成性，习气消灭矣。</p>
<p class="bodyContent">谈命，宜以袁了凡《立命篇》为本。则无论何人，均可获益。于此留心，其益大矣。而《改过》、《积善》、《谦德》，三篇之意，均可相机为说。较之良医活人，功德更大。</p>
<p class="bodyContent">汝果能秉正本清源之心，以行培植人材之事。即是不据位而行政，不升座而说法矣，何乐如之？至于念佛，岂便有碍？朝暮随力称念。若于此外，则不用心思时，随便念念。但具真信切愿，自可往生。若必曰躬耕而易念佛，不知躬耕之时，以辛苦故，决不能念也。汝作此想者，皆不反躬自省。这山看见那山高之情见。非深体自心，彻了世故之智识也。汝但以诸恶莫作，众善奉行，深信因果，力敦伦常。兼以信愿持名，求生西方。以此自行，亦以此化他。纵不能大有作为，亦可以不愧为人，不愧为师，而顶天立地也已。</p>
<p class="bodyContent">汝是凡夫，不是圣人，睡何能免，食何能止？但不贪睡，不贪食，取<a id="page151"></a>
 其养息充饥即已。若如汝所说，仗神咒止睡，果真持咒有大灵感，或可不睡。汝初持之夜便不睡，乃是心切之极，已稍伤神，故不睡。若伤神久，则睡便不醒矣。初心人，每每以一时精进过度，后便退惰。 裤腿敞开，此南方之习惯。若北方上等人，亦无此派，况学佛之居士乎？故居士亦应将裤腿扎起来方好。僧之真修者，睡亦不放开，况白日乎？ 知有所不能，而竭力勉其所能，则为菩萨大慈大悲心行。知有所不能而概不戒，则成地狱种子矣。邪见人每以有所不能者阻人。谓人之一吸，即有无数细虫，入其腹中，皆为杀生，皆为食肉，汝何能不杀不食？此正如通身埋没于圊厕，亦欲拉人入中。人不肯依，乃曰：“汝以我为臭，汝身上常有蝇子、蚊子、蚤子、屙屎、屙尿，还不是在圊厕中，还说我臭乎？”此种知见，皆属邪见，皆生于聪明人，可畏哉。</p>
<p class="bodyContent">佛法以利人为重，利人之道，当自亲始。倘不于父母兄弟妻子前，以此道相劝，而劝他人，是为舍本逐末，须二者齐施并行方可。</p>
<p class="bodyContent">以文字劝人，是极好事。然也须有体格。若汝最初所写之字，直是讲究人上帐也不肯用。近虽不用从前之派，然乱说乱写，直同疯癫。若遇高明，便看汝不起。</p>
<p class="bodyContent">且依凡夫章程修持，勿想出人头地，则有实益。否则后来必有大发癫狂之一日在。由是反令无知之人，退其信心。祈详阅《文钞》及古德净土著述，庶可去此习气，不至著魔。否则难保不魔。掩耳持咒，何若息妄持咒？掩耳，亦是魔派。</p>
<p class="bodyContent">业通三世，凡夫则避之而不敢当其锋，圣人示生世间，则任业，如还债然。彼已超然于生死之外，不妨与世人示宿业今受，以息后世人之杀心。汝如此会，真所谓以凡夫心，妄测圣人，罪过无量。其僧之所证，虽不可知，然不可死执决无业报。以致世人不生警惧，而力持圣号焉。</p>
<p class="bodyContent">由其现恶人而遭苦，则令其止恶。或由遭恶报而生善念也，则令其自新。为畜生为饿鬼之事迹甚多，现面然饿鬼，大开济度之门。今之蒙<a id="page152"></a>
 山、焰口、水陆，皆由此始。现畜生至末后显本，则令现时后世，由兹生信念佛，断恶修善者，不计其数。汝绝未寓目，而曰奚益，可不哀哉？</p>
<p class="bodyContent">佛虽慈悲广大，而欲度众生，须有折摄。若慢佛，毁佛，佛实不生憎爱。然不行折伏，则无以为劝。以故护法神，必令其遭祸，以儆其效此作恶者，其慈悲为何如也？汝之所说，不洞事务之混账话也。一切唯心，实为至论。然亦不得不明折伏之意，而专说唯心也。</p>
<p class="bodyContent">西方胜境，昭示目前。要其人心心念念，与佛相应方可。否则一见此境，反致发生魔事。喻如病体未愈，不敢受清凉之乐。莲池之愿，在念佛一心上，固为正理。汝之说，在不念即见上，则为胡说巴道。生盲不见杲日，鸱枭昼不见泰山，讵杲日、泰山、不出、不在乎？以彼自业所障，故不见耳。</p>
<p class="bodyContent">背觉合尘，指本体言，非指事修言。未修之本体，如未出矿之金。恐人不识是佛性，故名为觉。修而显发本体，则如出矿之金。则是由修显性，因始觉而合本觉矣。如是，则如既成精金，不复为矿矣。汝只晓得乱说道理，绝不肯深思其义，劳我枉费多少笔墨，与汝作引儿戏弄之行为，何若已之？</p>
<p class="bodyContent">如来从右胁而生，其母七日即逝世，生忉利天。后佛成佛，升忉利天，为母说法。在天安居一夏，优填王思念如来，因始造像。读《文钞》，何以不知？至于临终佛以大慈，示同世人吉祥而卧。欲警诫众生，亦如病人身体不舒坦，谓曰：“我今背痛。”而后，恐诸凡夫，视为实然。复涌身虚空，现数十种神变。及其入灭，已入金棺，佛母自天而下，佛又从棺坐起，安慰其母。毕后，仍卧棺中。迨迦叶从耆阇崛山来，佛于棺中，露出双足，迦叶奉足抚摩。详见《大涅槃经》此四十卷后此二卷分。外道毁谤，作如此说。彼等犹如狗子，只晓得屎香，反骂嘉肴为臭。若是狗子，则固信不疑。若非狗子，则污耳污口，岂以此挂口齿也？外道谤法之语，多分如是。唯明理者，自不受惑。<a id="page153"></a>
</p>
<p class="bodyContent">汝真不通世务之人。孔子恶其因俑而致杀人殉葬，故曰：“其无后乎？”汝以木鱼例之。此等说话，真成儿戏。举世之人，皆以鱼为肴膳，岂未作木鱼之前，世人从未一食于鱼之事乎？此种话，本不应答，以其戏也。若不答，汝将谓我有口辩，能令无知无识之盲师结舌。</p>
<p class="bodyContent">行道比丘，不拜帝释，汝何得除去比丘二字。以比丘是佛弟子，拜则不宜。非在家学佛，通不许拜。在家人虽通佛法，若世间正神，暂一设拜，亦非不可。若以日夕常同佛一样拜，则亦非宜，是即所谓敬而远之也。至于多生之父母说，亦属强说。多生之父母，遍于六道，汝何不遍拜马牛羊鸡犬豕乎？是以佛令人戒杀放生，以其历劫互生故。令其发慈悲心，以行救援也。</p>
<p class="bodyContent">汝专会执邪见以为正法。彼岸实应自登，若不念佛，至心净佛土净，能自登乎？汝闻理性，便欲废事修。甘露灌顶，唯致诚至极，心佛相应者方能，何得名为外铄？以一刻工夫，令尽法界众生皆悟，乃外铄也。以自己未到心佛相契之时，何能蒙佛加被也。</p>
<p class="bodyContent">前后阴则有，有而无用。佛三十二相中，孔门相具，即是后阴。马阴藏相，即是前阴。马阴藏者，谓如马之阴，藏而不现于外耳。西方人生者，各有三十二相。以佛相推之则有。然西方无有女人。思食得食，所食者乃化食，食之亦无渣滓，故前后阴，皆不过示同世人而已。汝问化生之时，了与不了。可知汝看净土书及《文钞》，皆是囫囵吞枣，并不理会是甚么滋味。念佛人临终预知时至，不了了而能然乎？即不能告诉别人，既蒙佛慈接引，岂有糊里糊涂，如梦之不知是梦，亦不知何以而觉乎。汝真会说无道理话。</p>
<p class="bodyContent">怒于生徒，何用发火不能自遏。不过略现严厉之相，俾其畏惮即已。若再过厉，亦不过如是畏惮，尚能有加乎？设教之策，宜严气正性。一言一动，毫无苟且轻佻，则生徒自如临师保。倘平素了无沉重气象，又复与彼喜喜哈哈，如此纵怒至气死，于彼何益？汝作此问，知汝及汝师，<a id="page154"></a>
 皆不善为表率，否则决不至如此之怒。何况于说容其自改，及姑息养奸乎？一幼僧佻僻非常，一切人皆莫如之何，其师因浼光教训。其师与光系至交光说其所以，以人当时面无血色，已惧之不已。后送来，光与彼和气详说，令勿违我命，违则决不轻恕。彼心虽畏惧，究未亲试，不二日即犯规矩。光将打，与彼说其规矩：“不许动，不许哭。”未打先避，光曰：“此第一次，不加罚。再避，则定罚”，遂打，如植木然。从此半年，未须一高声说，况用如此不可遏之怒乎？此光绪十二年在春天事至八月十五，光下山上北京红螺山，从此未返长安，已卅八年矣。汝何专门用这种死执著，说论佛法乎？谁教你执中无权？执中无权，尚不可，汝先便在执一上著手，何曾有一点中之气象乎？汝以六祖守网放生，为破盗与妄戒，是孟子所说，“不揣其本，而齐其末”者之见识也。汝真可谓是一腐儒，亦何不知轻重之若是也？须知佛教以慈悲为本，通人以达权为要。如汝所说，其父攘羊，而子证之，乃为正道。坐视其嫂之溺，而不肯用手援，乃为正道。既不能按此道行，必须致逾东家墙而搂其处子矣。何以故？以不亲近非礼，此亦非礼，何必择哉？如此说理，名矫乱说，佛不许答。因持杀戒，遂致不行罚，不治病，不吃饭。汝真是死执著人，食古不化。如此，何能自利利人？况曰：“猫捕鼠，蛇吞蛙，救此必杀彼。”若依汝说，则戒杀必先杀杀生之物。然人于一世，杀生而食者，不知其几何数。固当尽人而悉杀之，方为不作杀生之果耳？可怜可怜，具此聪明，如此不通道理也。</p>
<p class="bodyContent">持戒之人，逢人逢神，皆以轮回生死为谕。纵用素祭素饭，神人将从而怨之乎？况我持佛戒，彼邪鬼神，敢怨而加之以祸乎？若果怨之，是神尚得为正神，人尚得为正人乎？果自己所行真实，人与神当相感而化，何怨之有？若自己偷著吃，于敬神待客，则示以持戒。如此，则神必怒而人必怨以其伪也。伪君子，则如娼妓之逢人夸贞洁也，人谁信之？</p>
<p class="bodyContent">汝真不洞世务之人。佛经义意无穷，虽不明白，如一极香之物，置<a id="page155"></a>
 之身中，其身自香。汝拟一切书亦如是观，则如以臭物置之身中，其身会香乎？《金刚经》云：“是经义不可思议，果报亦不可思议。”他书不论好歹，有此义否？凡看世间书，心即散而不净。凡看佛经，心即凝净。此其义，可见佛为大圣人，其言为转凡成圣之法言。故《楞严经》云：“若众生心，忆佛念佛，现前当来，必定见佛，去佛不远。”“如染香人，身有香气，此则名曰香光庄严。”汝欲以一切书，与佛经同，则成不知香臭之人矣，哀哉。</p>
<p class="bodyContent">灾患之来，亦属宿因。然能皈命佛菩萨，自可转移。汝初以诚心，许愿淡食，固是一番为众之诚心。及至苦境已过，心力稍疲，则便形困难。行道之人，固宜适中。显异惑众，佛所深诫。当以蔬食为是，不必又复续行废菜佐食之事也。但能悯彼无知，常相劝导，俾种善根斯可矣。</p>
<p class="bodyContent">《高王经》，念之颇有利益，然此经实非佛说。真信佛人，固当依《普门品》所说，令人念观世音名号，以祈加被为事也。 《地藏经》所说服水方法，非泛泛悠悠者所能得效。固当以志诚念佛，为消除业障，增长福慧之道。《大悲咒》，摩摩下之所加，不必用，用则反成隔碍。古德持诵通不加，虽经中有之，非属咒文，固无不可不用之典。“啰”多读作“拉”音。</p>
<p class="bodyContent">念佛兼忆两菩萨名号，久则或致伤心力。念佛心忆佛像及二菩萨像，比忆名号尚省心力。凡学佛人，当依佛言教，何得自立章程？</p>
<p class="bodyContent">牛乳取之于牛，虽不伤生害命，然亦有损于牛，固宜不食。食亦不涉犯戒之咎。</p>
<p class="bodyContent">芥辣椒姜，是辛非荤。何得云，俱各辛臭，有似葱韭乎？岂非无事生事，乱说道理乎？芥辣椒姜，是辛非荤，椒，姜，芥，素食人均宜服。辣椒固宜少食，以食多则于人无益故也。</p>
<p class="bodyContent">心能造业，心能转业。须心极诚恳，方有实效。为人子者，曲从世礼，为亲所制，不得不行，持酒荐腥，亦无不可。但须心中常为亲忏悔宿<a id="page156"></a>
 业，冀其回心。有机可乘，婉言劝谕，是为真孝。若只知从世礼，不发度亲之心。则是见亲落井，随之下石，以期立即殒命也。是故亲无信心，当曲从以行世礼。亲有信心，宜依法以益慧命。相宜而行，庶两各有益也。</p>
<p class="bodyContent">味精说明，有不如法。彼有地址，汝当去函详说。而转令我说，汝将谓我终日无一事乎？我有许多事皆不暇顾，那有工夫论此种。汝谓人微言轻，彼固为求名，兼求利益。岂汝之正言，不肯依从乎？又须知彼印此仿单，不知印几多万。若改亦须将此用完，下次用改者。汝若见仿单未改，便谓彼不见听，则为不知事务矣。汝真算有心，我便不暇及。至谓由一语之不妥，便为抱薪救火，助桀为虐，何其不恕之甚也？然则废弃此事，任人纯食肉味，则火当煞势，桀当仁厚乎？佛为不能持净素者，尚开三净，及六斋日，十斋日，汝便一个字都不许言及。汝能令一切人皆不沾肉味也否？至光用一最痛心之事，令人阅之，中心忐忑不安，势必少吃以至于断。汝谓启杀机而令削之，是汝之戒，严于佛多多矣，况光乎哉？汝何不量轻重之若是也？</p>
<p class="bodyContent">汝与宏大善书局书，不知宏大之所以。使知，当不费此事。然其意甚有利益，此书当留之以令印善书者看，然亦不可死板。若将凡占物命之药通去之，则外科便难措手矣。吾人存心利物，且莫作此种推义至尽言论，则人当依从。否则人反以推义至尽者责汝矣。</p>
<p class="bodyContent">人生世间，祸福相为倚伏。椒山死于权奸之手，故得名宣宇宙。设无此祸，一经得志，决定灭佛。则于国于己，皆有大不利在。何以知之？彼在狄道作典史，为民兴利除弊，数百年之弊，皆为革除。其年谱云作典史之年其地喜拜佛烧香，虽士夫有所不免，因严禁之。初以为不便，未几则皆知崇正而恶僧矣。狄道典史，不足一年尚如此，使为宰相，能不行灭佛之大事乎？灭佛之事成，于社稷也有大关系，不但身死堕阿鼻地狱而已也。嘉靖向好道而恶佛，若大用椒山，的确能为国为民，兴利除弊。而由饱服程、朱之毒，必以灭佛为第一大功德而奋志行之也。椒<a id="page157"></a>
 山完全未看过佛经，而年谱中叙受打刑时，了不知痛。其妾某氏为念观音。意为观音加被所致，故极刑不痛。此亦良心发现。其妻亦不知佛，上疏代死，己与二子，均无一言念佛者。人之将死，其言也善。若依椒山心行，宜深恶其妾之愚迷，方合彼心。彼既感妾之念观音，何得严禁人民烧香拜佛乎？可知彼虽不信佛，及大难临头，良心上亦或吐出相信话耳。甚矣，学说之误人也。以椒山之天姿，若再研穷佛法，则其于国，于民，于身，岂止如此而已乎？</p>
<p class="bodyContent">汝既作诗作偈劝人，而不用正韵，用本闽韵，又不许改，寄我何为？又汝将印光二字拈以作对，不厌其多，将欲何为。以此寄我，为表汝诚乎？为作儿戏乎？拈名作对，及作偈，乃近世俗派。汝当做正经事做，岂非无事找事做，光岂悦汝如此之恭维乎？汝之利人利物之心，实为难得，而不知事务。恐不为说破，后来益发执著，必至做人不来。以故光悯汝之诚之执，说此一番络索。若谓不然，则光秦人也，汝闽人也。地相去数千，人未曾一面。汝行汝志，以后不须再来信，免得与汝相冲突。</p>
<p class="bodyContent">汝如此问，我如此答。若有几人，如汝之人，我将累死。汝《文钞》有，净土书有，不在此中取法，向我口头笔下取。我若能普现色身固无碍。否则汝未得益，我先劳死。后若再有此等络索，即不回复。</p>
<p class="bodyContent">复蔡契诚居士书一</p>
<p class="bodyContent">鬻香一事，最易培福，亦最易造业。制造不精洁，装璜竞新异，以佛菩萨像印作仿单，及印于香盒之上，又以佛菩萨像摄于香珠眼中，无知之人，竞为购取，亵渎之罪，何可名言？仿单香盒，随便丢弃。如此求利，吾恐不但子孙灭绝，恐其人一气不来，永堕阿鼻地狱。以自彼发起亵渎佛菩萨像，令敬佛者亦获大罪，况了无信心者乎？上海某香店，一小<a id="page158"></a>
 盒四面有五十几尊佛，光去年见之，致书于老板，未得复。春间厦门某香店，托一居士，祈为题字。以目力精神不给，只题四字。言有香付邮寄来，信去后数日香始来。其香有数种，皆不可闻。盖只求其香，不计其物质之洁秽也。印度香不可烧，乃以麝添入香。不但香得令人头昏，且恐花果孕妇，由此而致落花堕胎之祸。此种鬻香者，罪业之大，莫可言状，彼尚以为得意。前厦门某店，光已略说其弊，不知肯依与否？汝虽欲做此生意，恐完全不知其弊，纵令得利，其如得罪何？</p>
<p class="bodyContent">复蔡契诚居士书二</p>
<p class="bodyContent">果必有因，切勿怨天尤人。君子素其位而行，素富贵，行乎富贵。富贵之人，有财力势力当以己之财力势力，利人利物。素贫贱，行乎贫贱，昔本富贵，今已贫贱，则勤俭节用，若向来就是贫贱之人。素夷狄，行乎夷狄。若遭世乱，舍家避难，于偏僻陋处，亦若就是陋处之人。素患难，行乎患难。既有忧患灾难，则亦无所怨尤，若应该受此忧患灾难一样。是以君子无往而不乐天知命，中心坦然也。</p>
<p class="bodyContent">汝已贫矣，还想摆先前的架子，则忧劳不堪。恐由此或成废疾，或致殒命，是嫌宿业所感之苦小，而自己不肯忘情于先前之景况，徒受忧劳，令其加大，不唯无益，反受大损。试思天下之人，比我苦者，不知有几千倍。我幸半生尚好，今虽不好，较比生而不好多矣。世间男女，为人作仆使者多矣。事事亲为，乃人生之本分。即为人作仆使，只要我不存坏心，不做坏事，亦很有面子。若自己用人，就觉得荣耀，若为人用，就觉得羞辱，此世间贱丈夫之心相。若大君子，富贵不能淫，贫贱不能移，随遇而安。虽富贵，而守贫贱之本分。即贫贱，亦觉得无所欠憾。汝学佛之人，幸有钱，就妄欲发大财。效做印度香，此香罪过，光绝不烧。此即<a id="page159"></a>
 是汝不善处富之现相。今竟贫矣，又复不做一事，妄想从前之富境，此亦是汝不善处贫之现相。汝能忘情于先富后贫之境，光许汝决定可以念佛往生西方，否则难免来生比今生还苦矣。</p>
<p class="bodyContent">复康寄遥居士书</p>
<p class="bodyContent">某君之来秦，关系甚大。使彼冰清玉洁，循规蹈矩，则秦中人之善根，当断大半。幸而贪瞋痴全体发现，被秦人藐视，则彼之所说，无人肯信从矣。汝所问书，非彼所知，均不能回书。幸汝一问，否则彼必谓秦无人焉。知之非艰，行之维艰。彼素信光者，以一函之误，则成反对。可见其人，非真信心。忍辱未生而瞋恨滋炽，可不哀哉！光之为人，无可不可。来者不拒，去者不追。来去任伊，于我无预。今年事务繁重，无暇回秦。以若回秦，则《大士颂》、《普陀山志》，悉无人校对料理矣。况尚有南京法云寺，增设慈幼院之事。彼冯梦老、王一亭等，悉拉光于中以助闹热。然光之所幸，在无贪心。使稍有贪名之心，则法云寺开山第一代，岂肯让人？而光视此名位，直同牢狱囚犯，唯恐或被拘絷也。</p>
<p class="bodyContent">汝于相宗，颇有入处。然借此以折伏狂徒，使回向净土，则可。若专一用心于此，将信愿念佛置之脑后，则恐娑婆世界常为主人矣。以娑婆为己有，亦很大名目。但被娑婆拘絷不得自在，则有不如无之为愈也。</p>
<p class="bodyContent">某法师学问颇高，但其性情好高务胜，不能俯循初机。则其利益，便以不能领会而小矣。</p>
<p class="bodyContent">《文钞》已出书，闻熊大冥之九百部书已寄去，系河南友人五百，陕西四百。不知已收到否？彼有二千部书，光拟稍平靖，当尽彼之书寄于陕西。一以普大冥之法施，一以伸印光之乡情。若欲看者，宜向大冥处讨之，恐一时难以寄来耳。<a id="page160"></a>
</p>
<p class="bodyContent">终南规约，光不能干预。以今人无论何事，皆只空空一张规约。若能依得一半，已是万幸。光固知其弊窦不易革除，以故绝不干预耳。</p>
<p class="bodyContent">《中华新报》，既欲兼登佛学。则凡导淫导诈之小说，理宜不登。庶于国民，方有实益。如其只图下流社会之投机，则多一分报，固不如少一分报之为愈也。</p>
<p class="bodyContent">秦民待赈孔殷，数十万了不沾其实惠。纵大家少攒凑若干，岂能保其一出于为公之心，而不涉弊窦乎？则是秦民之定业所使也，可不哀哉。光亦秦民，闻此惨状，能不痛伤？今将流通《文钞》洋拨一百元，以作赈灾之费。祈持字往本埠陈家浜太平寺，向真达大和尚处领之。</p>
<p class="bodyContent">《中华新报序》，当于三月初旬寄去。现校《文钞》，了无有暇。《文钞》寄来廿余日矣，以香期人事甚繁，故迟至今耳。</p>
<p class="bodyContent">令慈之纪念册题词，已有诸名人之作。光另行一路，语似浮泛，意颇切实，不知可用否？如不欲用，亦无所碍。光以今人事亲行己，皆作一场套子话说说，便算数了。求其勉力修持，实难其人。汝昔所为，大有过愆，今当极力实修以补之。若徒以虚华语言取悦人目，人必反斥其昔过而罪责之。纵人可瞒，自心其可瞒乎？自心不可瞒，故天地鬼神，悉不可瞒，况佛菩萨乎？以自心与佛、菩萨、天地、鬼神，相融摄故。以后事事求实，心心省己。当可与直心为道之如来合。自可感应道交，生蒙加被，殁蒙接引也。</p>
<p class="bodyContent">复刘观善居士书一</p>
<p class="bodyContent">接手书，不胜感愧。光之所说，大似跛夫行路。若行者不以不能行见弃，则不妨归家安坐，由一步莫行者而得之。令慈宿世于净土有大因缘，当常以净土不思议之事理相谕。则以慈善讽经功德，悉作往生资<a id="page161"></a>
 粮。决定俯谢凡流，高预圣会。世之尊亲孝亲，孰有过于此者？成就一人往生，即成就一凡夫作佛。可于生我者，不竭力劝谕，以期其必果所愿乎？</p>
<p class="bodyContent">徐友天性纯挚，惜理路不明。以凡夫知见，妄测佛智。彼谓得丹获神通，于人天中见母，方肯与母同生西方。此刻若以独生，于心有不慊然者。其意虽甚善，其事与从井救人，相去不远。一则少看净土经论，一则未与净土知识往还，故有此不通之愚见。夫古今缁素名人，以诵经念佛济孤者何可胜数？徐君未必不闻其事。《乐邦文类》第四本，五十八九页，临终请僧念佛二次，即获往生。由此令宗门大老，发心念佛。可知佛慈广大，有愿必从。固不计久修暂修，等垂摄受也。《观经》下品下生，乃五逆十恶圆具之人。临终地狱已现，而遇善知识教念佛名。彼念或十声，或数声，即便命终，尚得往生。今以纯孝慕亲之心，若能发弘誓愿，称念佛名，四弘誓愿，必须普为法界众生，以不发此心，乃凡夫情见，不易感通。以此功德，为亲消除罪业，增长福慧，求佛慈悲，接引往生。而心与道合，心与佛合。何待彼与母同生，当必母先往生，彼后往生耳。</p>
<p class="bodyContent">须知净土法门利益，唯佛与佛乃能究尽。徐君何人，宜其不知，生此种不情之愚见，岂不大可哀哉？当令彼看《乐邦文类》此段，又当令看《净土圣贤录》等书。则盲猜瞎断之臆见，便可消灭净尽矣。</p>
<p class="bodyContent">念佛时，毫无感应。系不知佛力，心不恳切。不知佛力，由未深研净土经论故也。念观世音自能恳切者，以习闻菩萨寻声救苦故也。阁下谓彼宿生有业，此语亦颇的确。彼于净土法门无宿业障，当闻斯行之。何待人劝之再三，尚以此为皮毛，而以丹为主体乎哉？然业由心造，业随心转。大丈夫生于世间，岂可任业牵缚，而一一听命于彼乎？徐君若是个汉子，一闻此言，当如见母堕于水火，急求有大势力之阿弥陀佛救援。岂肯且缓缓炼丹待成，神通具足时，方求弥陀接引乎哉？</p>
<p class="bodyContent">念佛一法，彻上彻下，非此法唯被下根也。下根于他法不能修者，于<a id="page162"></a>
 此法固无一不能修之，此所以为如来最大慈悲普度之法门也。摄心念佛，为决定不易之道。而摄心之法，唯反闻最为第一。阁下天姿聪敏，不以禅教自高，专心念佛，足见宿生于此法门有大因缘。不但阁下现生当获实益，且令令慈，并与阖家眷属，悉于现生了生脱死。可谓劫外优昙，火中莲花，不胜钦佩。所云习气尚强，光不知阁下所指。饮食男女，人之大欲存焉。阁下已长斋断荤，断不至有饮食之习气。至于女色，亦不至有非理之涉。若其欲心不能即伏者，但常观不净，则欲心自息矣。不净观名相甚多，一一详观，乃专作此观工夫者之事。吾人不专作此工夫，则笼统观之固为省力。譬如见美色时，因爱生欲。其对色生爱者，不过一薄皮之光华所惑耳。试揭去此光华之薄皮，则爱心虽至浓，亦当转而为怕惧厌恶。从前爱心，了无丝毫可得矣。再进而观其血肉屎尿等，则死尸圊厕了无有异。虽具足庄严，直下见其底里。能作此观，则不见光华之薄皮，只见内外三十六物种种不净。古谓观空既久，不见全人。光谓能作此观，则不见人，但见此种种不净耳。若瞋习强，当常存悯念一切之心。凡有不如意处，悉当原谅他人之情，深培自己之慈。则怨尤不起，仁爱常存，而瞋习便化为乌有矣。此世人习气之大者，大者既伏，小者自无从生矣。一心念佛，则天清地宁，了无尘氛可得矣。</p>
<p class="bodyContent">佳作声韵铿锵，惜以凡滥圣，致不贴题。光四十年来断绝此事，以杜心中常时推敲之弊耳。故不能和。</p>
<p class="bodyContent">复刘观善居士书二</p>
<p class="bodyContent">昨接手书，并令慈《传心汇录》，阅之不禁慨叹不置。光常谓之丧乱，由于家庭失教所致。教子固要紧，而教女更甚。以女若得其善教，则成就四德，相夫教子。俾有天资者，成就圣贤学问品格。即无天资者，亦<a id="page163"></a>
 必为一循分良民。女若失教，不但不能相夫教子，于义于道，且将诱子为非，教其作恶。凡古今之大奸大恶，皆非贤母所生。欲家之兴，国之治，当从教养子女起，此根本解决之道也。春间见阁下出身富贵，少年老成。虽居沪上，志慕真修。意其家庭教育，当必有出于寻常富贵家之上者。今见令慈之纯孝苦节，岂但阁下亲炙休光为之转变，即千百年后，见闻其懿德淑范，亦当为之转变。惜世之讲求治安者，弃圣道而崇夷法。不知其本何齐其末，以致愈欲治而愈乱，虽圣贤出世，亦末如之何矣。尚祈阁下与侪辈常言之，亦未始非敦本重伦，齐家治国之一助也，令慈坤德克全，所歉者，未闻净土法门而已。祈阁下于朝暮回向时，代为回向往生，则可谓大孝尊亲也已。《法华经注》，流通有数种。其大义当以法华会义为首，其消文则《法华指掌》最详。《会义》、《科注》、《入疏》，三种皆宗文句。而蕅益大师发挥，远胜余师。然欲得其实益，尚须依光前次所说为主。</p>
<p class="bodyContent">令慈已往，难已劝进净业，只可代为回向。令本生慈，既有信心，可不日为讲论，以期其高登莲品乎哉？人子报亲、度生，皆以此为第一。祈勉之，则幸甚。</p>
<p class="bodyContent">复汝愚和尚书</p>
<p class="bodyContent">数日前接手书，知改建智者大师塔，令光作记。光文字拙朴，凑起八百六十余字，实则录诸记载，非我所作，故名为述。《高僧传》、《释氏稽古略》，均讹作寿六十七。故将生，及出家，入天台，以及圆寂之皇帝年号，年月岁次。一一俱录，以为决疑之据。大师弘法数十年，何能备述？故略叙判教传心，及弘扬净土之各要义而已。当请善书者用楷体书之，不宜用俗体、破体、帖体等字，以昭郑重。须先算定字数，写一样<a id="page164"></a>
 子。每面多少行，每行多少字，照样子写，自不至多写或少写。写好，过细校对数次，再贴石以刻。若偶写错，或多或少，亦不须另写，但剜补所错，余均不动。此系上石，非屏对等，剜补恐不好看。写样写碑，通写一行即校一行，庶不至大有错也。光老矣，精神不给，以后切勿又令支差。续宗派三十二字，约净土法门说，虽无大发明，然亦可用以取名，不必定以恭词深义为事也。</p>
<p class="bodyContent">复李济华居士书</p>
<p class="bodyContent">今为取法名为智脱。谓以智慧脱离烦恼，修持净业。迨至报尽，直登莲邦。如囚出狱，归本家乡也。汝娣张氏法名智熏。谓以佛功德香，用以自熏，复以熏人。俾彼一切，内而眷属，外而亲朋，并见闻者，同受其熏。熏之久久，则浊恶凡夫，皆具如来戒定慧功德香气矣。</p>
<p class="bodyContent">黄本严，法名宗敬。严者严肃，即敬之存于心而表于外者。今又表之以敬，则于一切处，不致或有放僻邪侈之心。以此心念佛，则易得与佛相应，而必可往生，如其所羡矣。</p>
<p class="bodyContent">复项子清居士书</p>
<p class="bodyContent">令妹预修净业，临终又得其夫，与子，与娣，为之助念，故得有顶暖之瑞相。可谓宿有善根，现获助缘，何幸如之？而又感其夫其娣，皆欲皈依佛法。所谓人以类聚，物以群分也。<a id="page165"></a>
</p>
<p class="bodyContent">复德元居士书</p>
<p class="bodyContent">昨接德森法师信，知德贞已于十二日去世。此日佛事不多，故助念者多，亦无碍。若佛事多，助念者多，则无地多容，此亦德贞善根使然。虽无瑞相，亦无苦相，承大家念佛之力，当可往生。人命无常，汝于五十六岁时，颇尪羸，今已十余年，比昔尚健。德宏，德贞，均去，约世间法论，汝之命甚苦。约修净土法论，一心念佛，求生西方，有大助力。切勿学愚人妄生怨尤，则于宏贞无益，于汝有大损矣。凡此苦相，皆为成就汝现生了生脱死超凡入圣之道。以眷属虽好，若非真实修行者，则障道事多，助道事少。以故诸佛以八苦为师，而得成无上道。祈勿生悲感，随遇而安。光先为彼回向祈病愈，昨已回向往生矣。</p>
<p class="bodyContent">致卓宏荣居士书</p>
<p class="bodyContent">近接令郎智立书，言阁下两次拾得观音大士像。一次赎将熔之大士铜像，及梦骑古式武装人。与梦食僧糍，及闻快快投诚修正果，脱离苦海见世尊。以此数事，知阁下宿世固有善根。惜此生不遇善知识，为之启发，故至今犹泛泛悠悠，若有若无，仍与从前无甚各异，亦大可慨叹也。盖由贵地士大夫，通法者少，无相观而发起之益。然福州近来念佛者，亦颇不少。由罗铿端介绍，函祈皈依三四次，当有五六十人，况又有皈依别高僧者。现今各处，均为之发起念佛社，居士林。只无锡一县，念佛莲社有一百多处。有知识者，均知各各投诚修正果，以期脱离苦海见世尊耳。然此诸人，亦未闻见，或者不能发起阁下之信心。今请一位阁下最佩服者，来为阁下说法，阁下断不能不生景仰而效法也。此人乃阁下之老乡，即林文忠公则徐也。此老之学问智识，志节忠义，即在当<a id="page166"></a>
 时，在后世，非丧心病狂之人，无有不景仰向慕。彼当政务繁亟之时，犹然不废修持。特亲笔恭楷写《弥陀》、《金刚》、《心经》三经，《大悲》、《往生》二咒，作小梵册，以备来往轿中持诵。可知如此大人物，政务丛繁，于来往行舆中，犹诵经咒，以修持净业。吾人比彼，万不及一，何可于此一事，不加致意乎哉？此事为举世所不知者，今由其曾孙翔，字璧予，大任之弟，将其经本持来拟印，祈光作序而知。恐阁下犹未直下生信，今将其序之草稿寄来，祈先阅之。待其经印出，璧予当送数十本于光，再为阁下寄数本。此序不须抄录，寄璧予其人在南京考试院铨叙部之序，犹有略更改者。待经来，则文忠公学佛，古之大孝，大忠，建大功，立大业，道济当时，德被后世之学佛，均可悉知其大略矣。故其序名为《发隐》。非徒发林文忠公之隐，盖遍发古大人之隐，亦冀发阁下之隐也。</p>
<p class="bodyContent">复白慧导女士书</p>
<p class="bodyContent">广西乃佛法不流通之地，汝以女身，能自得师，修持净业，实为难得。光于七月十七下山，十九至上海，二十八至杭州，八月三十复回上海。信札差事堆积，日不暇给，兼以人事冗繁。汝之信，由山转来，亦不暇复。十月初六回到山，抽要复之。今为汝由邮局寄《观音本迹颂》一包，《文钞》一包，《寿康宝鉴》一包，祈息心详看。则佛法之大义，为人之宏规。现生了生死之法门，匹夫援天下之道理，皆可悉知矣。今为汝取法名为慧导，谓以智慧自导，并导其父母，翁姑，丈夫，及与兄弟，姊妹，妯娌，亲戚，儿女等。俾同沐佛化，同念佛号。现生作一真实善人，临终直往珍池受生。</p>
<p class="bodyContent">古人尝曰：“天下不治，匹夫有责。”匹夫匹妇，何能令天下治平乎？<a id="page167"></a>
 须知天下之本在家，家之本在身。家庭有善教，则所生儿女皆贤善。家有贤子，则国有贤才。穷则自淑，化及乡邑。达则兼善，普益斯民。如是之益，出于家教。家教之中，母教最要，此所以世人称女人为太太者，以其能相夫教子，以正乎内。故其效，必致丈夫成德业，儿女悉贤善。如周之太姜，太任，太姒也。汝果能按《文钞》所说，自利利人，俾贵地同沐佛化。以此功德，回向往生，则当直登上品宝莲矣。所言匹夫匹妇，援天下之道，且勿误会。即尽己之分，敦笃伦常。父慈，子孝，不负天职。又复提倡因果报应，及家庭教育。而家庭教育，尤须注重因果报应。能如是，则一切人，自可期其诸恶莫作，众善奉行。又复修持净业，普利含识。其为援也，如是而已。彼今人动云男女平权，欲令女人做男人事。不知相夫教子处发挥，可悲孰甚？</p>
<p class="bodyContent">明年尚有《印光法师嘉言录》、《弥陀经白话注》印出，亦当寄若干包来。《文钞》、《观音颂》、《寿康宝鉴》，若有信受者，亦当于明春再寄若干，以祈普利贵地之人。念佛之念，不可加口。念字从心，加口则成呻吟之词，非忆念之义矣。汝之诗颇好，然不宜常作。以常作则心中常事推敲，念佛成皮毛，作诗成骨髓，何能得念佛之真实利益？凡一切文人欲得实益，皆须如此。况汝是女人，何得以诗名乎？凡诸经书，说佛法者，皆须恭敬，不可亵渎。欲送人者，先以此诫之，庶不致误得罪报。</p>
<p class="bodyContent">复慧衷居士书</p>
<p class="bodyContent">大危险中，一声佛号，即无危险。可知从前儒者谤佛之自误误人，其罪深且大也。既一念即蒙加被，则临终之往生，亦可无疑，而固当极力提倡也。信纸印红字，只可略有微微之色，何得直印深红色？即所附字之色，已过红了。况“诸恶莫作”八字，直成扰乱。老目昏花，均不知为何<a id="page168"></a>
 文？汝作此印，可知不谅人情处多多也。汝自己能看见，有看不清者，或致误事。何可以我之信，令阅者费心力目力，究于自己有何利益？此种俗派，万不可用，用则折福，且招人嫌怪。</p>
<p class="bodyContent">致杨慧通居士书</p>
<p class="bodyContent">古人云：“盖棺方成定论。”以具缚凡夫，随业缘转。未到启手启足之时，常须战战兢兢，如临深渊，如履薄冰，恐陷恐坠。到启手足之时，方可曰：“吾知免夫。”前朝有某大员，学问、功业、品行，为世所钦。六十以后，遂放恣无度，某名誉一落万丈，诚可惜可怜也。学佛之人，古今亦有。初则知见甚高，极力自利利他。后则知见僻谬，且引一班人学己邪知谬见，为可悲可痛。究其受病之源，皆因好戴高帽子，致无知识之人，各以高帽子为彼戴。戴之已久，正知正见已失，完全成邪知邪见。纵欲救援，反成按剑，只好任他去。凡好心学佛者，皆当令其立志自省，庶不至成此结果也。</p>
<p class="bodyContent">前者寄对纸十分，为汝写六付。一释迦、二弥陀、三地藏、四三圣通用。以精神不给，此付下联亦照上联写，祈裁开调作一合。此很好改，故不另写。五，六，乃学佛人客厅、寮房，俱好用。为别人写三付，共九付。有二只各掉了一个字，不能用，作废，故只写了九付，六付挂号寄来，祈查收。光老矣，精神目力均不给，以后再有求汝转祈写者，祈婉辞之，勿答应。</p>
<p class="bodyContent">在商务印书馆闻费范九前以千手、眼观音，并阎立本所画之观音，又以弘一之对，及光之对，同售一元。妙真师以像与对各异，祈光作二付。千手眼联云：“大士现千手眼，遍携普照。众生当一心念，皈命投诚。”阎画观音云：“妙相庄严，遍摄庶类。悲心恻怛，普度群萌。”记不<a id="page169"></a>
 甚清，意固不悖，范九印一万分，任人请，只一元。欲求光写字，当令请此二像，使得两付对联。表而供之，令见闻者生正信心。</p>
<p class="bodyContent">复王守善居士书</p>
<p class="bodyContent">汝发心守墓，以期令慈未往生则得往生，已往生即高增莲品，当念佛号。每日分二时，看《净土五经》、《金刚经》功德虽大，于净土法门，未能发明。不如看《净土五经》，于亡于存，均有实益也。念《大悲咒》亦分一时，此外则专一念佛。念时，字字句句，必须听得明明了了。即心中默念，也要听得明了。</p>
<p class="bodyContent">复兆镛居士书</p>
<p class="bodyContent">阅汝书，可谓苦上加苦。须生感激心，切不可谓修持无功，而生退惰，及怨天尤怨也人之心。当知汝之宿业应受大苦。由修持故，改重为轻。从今以后，事事利人，心心省己。则后来境遇，当可转好矣。须知吾人宿世，业深沧海，罪高须弥。虽境不好，尚不至甚。回想几多大富大贵者，家败人亡。况我宿生无福，今尚不至冻馁。较彼苦相，尚胜万倍。以劝人念佛求生西方，为自利利他之法。心果真诚，则业消福增，日渐康泰矣。</p>
<p class="bodyContent">《百丈清规序》辨讹</p>
<p class="bodyContent">按百丈禅师，生于唐玄宗九年，寿九十五岁，至宪宗元和九年正月归<a id="page170"></a>
 寂。所著《清规》，首章即祝厘，次章即报恩，又次章即报本，此种极严重之佛事，若无佛殿，向何处举行乎？自百丈寂后，历二百余年，至宋真宗景德元年，杨亿为《清规》作序。有“不立佛殿，唯树法堂”者，表佛祖亲嘱受，当代为尊也。窃疑乃“前立佛殿，后树法堂”，正合佛祖亲嘱受之意，而近千年来，无人改正。今弘储禅师，亦据此为论断，不禁痛心疾首。禅寺无佛殿，将绝无佛耶？抑傍边小屋供佛耶？奉旨祝厘于偏傍小屋，不唯轻佛，其轻君也大矣。以此一事，知此“不”字，“唯”字，乃“前”字，“后”字之讹。扬州所刻《清规证义》，已令改正。今避难寓灵岩，见所录储公所作《宝王殿记》，深恐以讹传讹，将人天师表之百丈，竟以魔外之行为诬之。因略为辩论，以期后之来哲，各各尊佛尊祖，以维持法道于无既也。知我罪我，所不计焉。</p>
<p class="bodyContent">《印光法师文钞》续编发刊序</p>
<p class="bodyContent">净土法门，其大无外，如天普盖，似地均擎。无一法不从此法建立，无一人不受此法钧陶。以如来一代所说一切大小乘法，皆随众生根性而说，或契理而不能遍契群机，或契机而不能彻契至理。因兹如来出世度生之本怀，郁而不畅，众生即生了脱之大法，卷而未舒。《华严》虽已导归西方，而人天权乘未闻；诸经亦多略示端倪，而法门纲要未著。由是如来兴无缘慈，运同体悲，特于方等会上，说弥陀净土三经。普被三根，全收九界，阐如来成始成终之妙道，示众生心作心是之洪猷。机理双契，凡圣齐资。如阿伽陀药，万病总治；如十方虚空，万象总含。普令圣凡现生成办道业，大畅如来出世度生本怀。倘如来不说此法，则末世众生无一能于现生了生死者。</p>
<p class="bodyContent">光宿业深重，受生佛法断灭之乡；出世半年，又遭六月闭目之痛。入<a id="page171"></a>
 塾读书，屡受盗匪兵戈之扰；稍开知识，复中程、朱辟佛之毒。所幸学识全无，不能造生陷阿鼻之业；设或才智等伊，必至作十虚莫容之愆。由此意恶，长婴病苦。数年直同废人，一旦始知错误，于是出家为僧，冀灭罪咎。宗教理深，无力研究；净土道大，决志遵行。拟作粥饭自了僧，不做弘法利生梦。三十三岁至普陀法雨寺，住持化闻和尚知光只会吃饭，别无所能，遂令常作食客，不委一毫事务。二十余年，颇得安乐。经年无一人来访，无一函见投。宣统三年，上海《佛学丛报》，高鹤年屡为邮寄。见所载文字，多合公道。间有涉政治而稍侧重者，窃恐人以此讥诮佛法，因用云水僧常惭之名，寄书祈其秉公立论，勿令美玉生瑕，编辑者并未寓目。后鹤年来山，为说所以。伊绐去数稿登报，署常惭名，绝无知者。民国六年，徐蔚如得与其友三信，印五千本，名《印光法师信稿》，送人。七年，搜罗二十余篇，排于北京，名《印光法师文钞》。持其书来普陀求皈依，光令皈依谛公。八年，又印《续编》。秋，其母殁于申寓，丧事毕，令商务印书馆合《初》、《续》为一部，作一册。十二年，光令商务馆另排增订本，作四册，留板，初次印二万部。十四年，又令中华书局排增广本，仍作四册。此后无论何种文字，概不留稿。一免旷用施主钱财，一免徒刺明人慧眼。十九年，掩关苏报国寺，当家明道师，令人偷钞。二十四年，彼去世，遂止。二十六年，避难灵岩山，钞者以其稿交当家妙真师，妙师又令于半月刊等报钞录。光知之，势不能已，只好详校令排，满彼之愿。光幼失学问，长无所知，文极拙朴，不堪寓目。然其所说，皆取佛经祖语之意，而随机简略说之，不敢妄生异见以误人。又加五十余年之阅历，若肯略其文而取其义，不妨作一直指西归之目标。宜致力于西归，勇往直前，勿以木标恶劣，并西归之路程亦不愿视，则竖标、归西，两无所憾矣。</p>
<p class="bodyContent">又《初编》虽印上十万部，大通家以专说信愿念佛，因果报应，敦伦尽分，家庭教育，直是劝世白话文，绝无拨云见月，开门见山，豁人心<a id="page172"></a>
 目，畅佛本怀之语句，故若将浼焉。亦有与光同一根性者，视作妙宝，由兹返迷归悟，返邪归正，生敦伦常，殁生极乐者，大有其人焉。《续编》于《初编》所说外，益产妇念观音毒乳杀儿女，此皆古今高僧、医人，所未说者，光则屡屡说之。古人不为良相，必为良医，以期济世活人。光以无知无识粥饭僧，由徐蔚如一人传虚，竟致承虚接响之万人传实，以为善知识。彼既以讹传讹，光不妨将错就错，教人生有恃怙，死有归宿，产无厄难，子不横死，以尽我心。虽有刺于明人慧眼，但以有益于人，无害于世，因随顺明道、妙真二师之意，而令其流通，并略叙其缘起。知我罪我，所不计也。</p>
<p class="bodyContent">示灵岩打七规矩</p>
<p class="bodyContent">为在家弟子说</p>
<p class="bodyContent">灵岩规矩，系光所立，与天下丛林不同。唯杭州弥陀寺仿佛，彼亦光立，后稍带点应酬派，也放焰口。常年功课，与打七同。有请打七者，不过多加三次回向而已。无论请多请少，全堂通通照常念。所有贝親资，全堂并外寮均分。无偏无党，不以开多开少起争执。一律同念，贝親一律均分。但施主，请多人彼只得多人之功德，以故无一人不念。若照别处，则打七者打七，不打者便闲住。于功课有间断，于僧众有开否？此法实为办道应酬佛七之第一法，为从来所未有，故人多乐于灵岩打七也。<a id="page173"></a>
</p>
<p class="bodyContent">题佛舍利偈</p>
<p class="bodyContent">如来无生灭，众生有罪福。福感佛出世，罪感佛入灭。佛虽示入灭，仍不舍众生。</p>
<p class="bodyContent">故留诸舍利，作得度因缘。当知此舍利，即是佛生身。亦即佛法身，宜瞻礼供养。</p>
<p class="bodyContent">恪遵如来教，专修净土法。速出五浊界，期畅佛本怀。</p>
<p class="bodyContent">灵岩新建弥勒殿奠基祝愿赞</p>
<p class="bodyContent">缅维地神，护法功深。弥勒楼阁重建新，愿输保护心。俾此法门，万古无灾屯。</p>
<p class="bodyContent">张母王太夫人西归颂</p>
<p class="bodyContent">懿哉张母，宿有慧根。赋性贤善，慈和如春。</p>
<p class="bodyContent">厚德载福，周济饥贫。子孙咸堪，咏吁嗟麟。</p>
<p class="bodyContent">敬恕堂匾跋</p>
<p class="bodyContent">陶遗居士，相识有年。见其谦抑敬谨，知其所禀者远。兹令为书堂名，言先父惕甫公，修堂三楹，名敬恕。盖欲后世子孙，永作规绳。意欲请有德者书之，不幸而居其间九日即逝。遗与仲兄，谨承先志。四十年来，额尚未书。祈光为书，不计工拙。光愧无德，又不善书。为塞责计，聊允其请。<a id="page174"></a>
</p>
<p class="bodyContent">相医要义</p>
<p class="bodyContent">有心无相，相随心生。有相无心，相逐心灭。以此四句，对一切人说。令有好相者力勉，无好相者力修。必期于好者永保其好，不好者即变为好。相士常能以此告人，即居廛为政，以相化民，其为功德，最为殊胜。以此回向西方，定可满其所愿。其力勉力修之道，无越敦伦尽分，闲邪存诚，诸恶莫作，众善奉行，信愿念佛，求生西方。以此自行，复以化他。尚可超凡入圣，况世间数十年富贵福泽乎哉？医士医病，亦宜注意于此。能如此者，是名真医，是为大医王之真弟子也。</p>
<p class="bodyContent">免难轶闻</p>
<p class="bodyContent">此女人，命不该死，故坐于汽车之外。及车堕下河正下时，扬于其岸，故衣绝未湿。盖佛天鬼神，于坐车时，已为救之之法于前矣。想必如是。 又民十几年，潘对凫重修济南净居寺。开光唱戏，来客甚多。一人领一小孩，在井边看。小孩堕下井，立使人下井捞，水面无一物。用竿子遍井底搅，亦无一物。其人回家，则小孩在家里睡。如痴如呆，衣服尽湿。问何以到家，云不知。因刻一碑，盖一亭，名其井为圣井，拓之寄光。光送真师，真师裱而挂于太平寺大殿下客厅。此致梦庵，猜猜此梦。</p>
<p class="bodyContent">民廿七年，避地瓯江度岁。腊底有青田至金华公路汽车一辆。晚开出，隔丽水数十里之荒野江边。司机不慎，车堕江中。乘客四十余人，均遭灭顶。翌日黎明，前往营救时，有一妇人，年约三十左右，坐江岸道旁，如痴如醉，询以何来，答言：“昨暮乘车至此。”问以全车遇险，尔何无恙？对曰：“不知。”质以当时情况，亦不了了。连日两处新闻披露，莫不咄咄叹奇。还山后，曾以此一段新闻，备告师尊，当时亦只互相惊异。予归寮舍，后师饬侍役持此字条见示。看后挟书中，<a id="page175"></a>
 亦未重视也。公今往生矣，用特检出，以待装池。残零只字，片羽吉光。曾忆某记载有保存王右军沽酒数斤之字条者，异常珍贵。则吾师此纸之价值，不待他年评定也。庚辰除夕前二日敬识。辛巳花朝后数日，书于灵岩山寺之养心室中。甲午十月廿二日，奉妙真上人示，敬谨录书。弟子慧健，时年七十有七慧健为梦庵法名</p>
<p class="bodyContent">《名贤题咏册》小引</p>
<p class="bodyContent">代灵岩常住作</p>
<p class="bodyContent">贵客莅止，为古刹光。特备粗册，祈题鸿章。用镇三门，结莲社香。百年寿终，同往西方。</p>
<p class="bodyContent">诗人张永夫后身</p>
<p class="bodyContent">张永夫，善诗性介，死而友盛青嵝，葬于灵岩山麓。越十八年，青嵝诞期，一少年翰林来贺，即永夫后身也。</p>
<p class="bodyContent">答丁福保居士代友人问一则</p>
<p class="bodyContent">令友所问，以果地觉，为因地心者。以阿弥陀佛所证之菩提觉道，即阿弥陀佛一句万德洪名，包摄净尽。念佛众生，果能恳到执持忆念。则以弥陀果德，熏染自己业识妄心。熏之久久，业尽情空。心与佛合，心与道合。全众生心，成如来藏。因该果海，果彻因源。以果地觉，为因地心，如是如是。<a id="page176"></a>
</p>
<p class="bodyContent">植福祈嗣佛七文疏</p>
<p class="bodyContent">伏以佛光普照，如秋月以当空。法化流行，若时雨之润物。所求皆遂，无愿不从。仰叩洪慈，俯垂洞鉴。爰有一四天下，南赡部洲，□□省，□□县，□□名山，□□寺。秉释迦如来遗教奉行，主修法事功德，沙门□□。今据□□省，□□县，□□乡，□□界下居住，奉佛修斋，植福延龄，祈生令嗣信男女□□，一心上叩娑婆教主释迦文佛，极乐世界阿弥陀佛，消灾延寿药师如来，现坐道场观音大士，十方三世无尽三宝，各宝金莲座下。愿舒莲目，俯鉴葵忱。切念弟子，叨生盛世，忝预人伦。光阴已过四十，子息尚无一个。总因宿业深厚，现善微弱。致令子嗣缺乏，不能慰承先启后之心。福慧浅薄，无由行爱物仁民之事。由是特发诚心，恭就□□寺，启建佛七一堂。于□□月□□日开坛，恭请□□戒德师僧，逐日称念无量寿如来洪名圣号，至□□日圆满。又于□□日，设放普济孤魂焰口一堂。于□□日，设如意大斋一堂。又以□□元，助修天王宝殿。以此功德，专祈佛慈加被，法润深滋。罪雾消而寿山耸峙，石麟降而干蛊联芳。又祈祖祢同生莲邦，现生眷属悉增福寿。又祈雨顺风调，民康物阜。干戈永息，中外协和。四恩总报，三有齐资。法界众生，同圆种智。恭干三宝垂慈，证明摄受。谨疏。</p>
<p class="bodyContent">时维天运□□年□□月□□日具呈</p>
<p class="bodyContent">荐亡生西佛七文疏</p>
<p class="bodyContent">伏以佛光普照，如杲日以丽天。法化流行，若甘露之润物。有求皆应，无愿不从。仰叩洪慈，俯垂洞鉴。爰有一四天下，南赡部洲，□□省，□□县，□□寺。秉释迦如来遗教奉行，主修法事功德，沙门□□。今据<a id="page177"></a>
 □□省，□□县，□□乡，□□界下居住，奉佛修因，启建荐亡生西佛七道场，□□暨领阖家善眷人等，是日沐手焚香，一心归命娑婆教主释迦文佛，极乐教主阿弥陀佛，十方三世无尽三宝，各宝金莲座下。愿舒莲目，俯鉴葵忱。切念□□，生于□□年□□月□□日□□时，殁于□□年□□月□□日□□时。痛念渺尔去世，永背音容。未修念佛三昧，难免随业升沉。三途固属苦荼，人天亦非安乐。若不往生西方，决难身心自在。由是恭就□□寺，启建荐亡生西念佛道场七永日，仗凭戒德师僧，称扬弥陀圣号。献六味之香斋，供常住之三宝。六时忆念，七日精修。所集功德，专祈□□神超净域，业谢尘劳。莲开九品之华，佛授一生之记。又祈历代祖宗，咸归极乐。现在眷属，均获吉祥。四生九有，同归净土法门。八难三途，共入弥陀愿海。恭干三宝慈悲，证明摄受。谨疏。</p>
<p class="bodyContent">□□年□□月□□日具呈</p>
<p class="bodyContent">植福延龄佛七文疏</p>
<p class="bodyContent">伏以佛天普覆，但有感而皆通。法海无边，唯竭诚者得益。仰叩洪慈，俯垂洞鉴。爰有一四天下，南赡部洲，□□省，□□县，□□寺。秉释迦如来遗教奉行，主修法事功德，沙门□□。今据□□省，□□县，□□乡，□□界下居住，奉佛修因，启建植福延龄佛七道场，信男女□□本命□□月□□日□□时建生，现年□□岁，暨领阖家善眷人等。是日沐手焚香，一心归命，娑婆教主释迦文佛，极乐教主无量寿佛，十方三世无尽三宝，各宝金莲座下。愿舒莲目，俯鉴葵忱。切念弟子叨生盛世，忝预人伦。善根微弱，未知出世之方。过咎滋多，久昧修因之路。又以天覆地载，师教亲生。受恩则大越虚空，报德则少逾涓滴。若非投诚三宝，曷由普报四恩。由是谨于即日，恭就□□寺，启建植福延龄念佛道场七永日。<a id="page178"></a>
 仗凭戒德师僧，称扬无量寿佛圣号。献六味之香斋，供常住之三宝。六时忆念，七日精修。所集功德，专祈罪山崩倒，业海干枯。寿随日增，福自天锡。现前眷属，膺五福而培胜因。过去宗亲，仗佛慈而生净土。四恩总报，三有齐资。法界有情，同圆种智。下略</p>
<p class="bodyContent">忏悔发愿佛七文疏</p>
<p class="bodyContent">上略切念弟子□□宿业深重，现过殷繁。虽则专志净业，未得心佛相应。多年疾病缠绵，现今更加沉重。由是特祈□□寺，启建念佛求生西方道场一七。恳祈弥陀慈父及诸圣众，特垂慈悲，速来接我，令我正念分明，随佛往生，不离当念，即生西方。见佛闻法，悟无生忍，承佛慈力，及己愿轮，回入娑婆，度脱众生。若其世寿未尽，愿祈速愈。当尽此报身，弘扬净土，广度众生，以报佛恩。又愿先父，先姑，承此功德，神超净域，业谢尘劳，莲开上品之华，佛授一生之记。家母□氏，深信佛法，专修净业。临终正念昭彰，蒙佛接归极乐。先室□氏，于此佛七坛中，蒙佛慈悲加被，不离当念，便预莲池。又愿历代祖宗，累劫怨亲。同登净土玄门，共入弥陀愿海。又愿家门清吉，人眷平安，兵劫早息，中外协和。恭干三宝慈悲，证明摄受。谨疏。</p>
<p class="bodyContent">植福延龄普佛文疏</p>
<p class="bodyContent">伏以大觉世尊，实众生之恃怙。《药师》妙典，洵苦海之舟航。有求皆应，无感不通。仰叩洪慈，俯垂洞鉴。爰有一四天下，南赡部洲，□□国□□省□□县□□山□□寺，秉释迦如来遗教奉行，主修法事功德，沙门□□。今据□□省□□县□□乡□□界下居住，奉佛修因，启建植<a id="page179"></a>
 福延龄普佛道场。信男女□□暨领阖家善眷人等，是日沐手焚香，一心归命娑婆教主释迦文佛，消灾延寿药师如来，十方三世无尽三宝，各宝莲座下。愿舒绀目，俯鉴丹忱。窃念弟子虽生末法，幸处中华。蒙佛圣之庇庥，赖父母之抚育。不唯受恩而冀报，兼欲忏罪而自新。由是谨于即日，恭就□□寺，启建植福延龄普佛道场一堂。仗凭戒德师僧，称扬药师圣号，虔礼药师海会佛及圣众。以此功德，专祈弟子□□业障消除，善根增长。寿与日而俱永，德随时以益新。并愿历劫怨亲，等蒙解脱。现在眷属，各获安康。四恩总报，三有齐资。法界有情，同圆种智，恭干三宝慈悲，证明摄受。谨疏。</p>
<p class="bodyContent">□□国□□年□□月□□日 具呈</p>
<p class="bodyContent">植福延龄佛七文疏</p>
<p class="bodyContent">伏以佛光普照，如秋月以当空。法化流行，若时雨之润物。所求皆应，无愿不从。仰叩洪慈，俯垂洞鉴。爰有一四天下南赡部洲，□□国□□省□□县□□名山□□寺，秉释迦如来遗教奉行，主修法事功德，沙门□□。今据□□市□□路□□界下居住，奉佛修斋，植福延龄信男女□□，暨阖家善眷，一心上叩娑婆教主释迦文佛，消灾延寿药师如来，极乐世界阿弥陀佛，现坐道场观音大士，十方三世无尽三宝，各宝莲座下。愿舒莲目，俯鉴葵忱。窃念弟子叨生盛世，幸预人伦。赖祖先之德泽，致衣食尚无乏。每欲报德植福，修持净业。无奈根机浅薄，罪障宏深。悠悠虚度，未得实益。现被二竖所困，愈惊三界无安。由是特发诚心，恭就□□寺，启建专持阿弥陀佛万德圣号佛七一堂。择于本月□□日开坛，恭请□□位戒德师僧，逐日一心称念佛号，至□□日圆满。是晚设放普济孤魂焰口一堂，以此功德，专祈佛慈加被，法利润滋。罪雾消<a id="page180"></a>
 而身心安乐，慧月朗而谛理洞明。现在道业增进，优入圣贤之域。临终形神俱妙，高登极乐之邦。又祈过去祖祢，同生西方。现在眷属，悉增福寿。又祈雨顺风调，民康物阜，干戈息而中外协和，礼让兴而风俗淳善。四恩总报，三有齐资。法界众生，同圆种智。恭干三宝垂慈，证明摄受。谨疏。时维</p>
<p class="bodyContent">公元□□年□□夏历□□月□□日具呈</p>
<p class="bodyContent">普利水陆请牒文疏</p>
<p class="bodyContent">伏以大觉世尊，实众生之恃怙。妙法灵文，乃苦海之舟航。仰叩洪慈，俯垂洞鉴。爰有一四天下南赡部洲，□□国□□省□□县□□山□□寺，秉释迦如来遗教奉行，主修法事功德，沙门□□。今据□□省□□县□□乡□□界下居住，奉佛修斋，荐先延生，信男女□□行年□□岁，本命□□宫，□□月□□日□□时建生。维日一心归命娑婆教主释迦世尊，十方三世无尽三宝。愿展慈光，俯鉴葵悃。窃念弟子与诸众生，自无始来，轮回六道，迷心取境，背觉合尘。于真常中妄见无常，于极乐中翻受极苦。不遇良缘，则何由灭罪而增福。不修胜法，则无从荐亲而解冤。逢□□寺纠集众善，启建万年普利水陆，亦随一分，以冀备膺福祥，均资恩有。每年于□□月□□日开坛，至□□日圆满。于中一心奉请，十方法界四圣六凡，万德万灵，光降法筵，以申供养。伏凭清众讽诵□□如上合集功德。仰冀三尊允鉴，万圣垂光。宏开拔苦之门，大启与乐之道。四恩三有，法界有情，悉皆顿出苦轮，即生乐国。预会弟子，生崇福寿，没归莲邦。本坛依科修奉外，各给牒文一道，俾本人随身佩执。俟百年报满，仗此牒文，即生净土。为此具牒，须至牒者。给付预修培因信男女□□随身收执。时维<a id="page181"></a>
</p>
<p class="bodyContent">公元□□年□□月□□日主修法事功德沙门□□给</p>
<p class="bodyContent">礼拜《大方广佛华严经》文疏</p>
<p class="bodyContent">伏以大觉世尊，实众生之恃怙。《华严》妙典，乃苦海之舟航。有求皆应，无感不通。仰叩洪慈，俯垂洞鉴。爰有一四天下，南赡部洲，□□国□□省□□县□□山□□寺，秉释迦如来遗教奉行，主修法事功德，沙门□□。今据□□省□□县□□界下居住，奉佛修因，植福延龄信男女□□，行年□□岁，本命□□宫，□□月□□日□□时建生。是日熏沐焚香，一心归命娑婆教主释迦文佛，极乐导师阿弥陀佛，消灾延寿药师如来，《大方广佛华严尊经》，现坐道场观音大士，十方三世无尽三宝，各宝金莲座下。愿舒绀目之慈光，俯鉴愚诚之葵悃。窃念弟子自无始来，轮回六道。迷心取境，背觉合尘。纵身口意，造杀盗淫。与诸众生互相残害。于真常中，妄见生灭。于极乐中，翻受苦毒。不遇良缘，则何由灭罪而增福？不修胜法，则无从报恩而解怨。由是特发诚心，虔请□□寺戒德僧□□大师，一字一拜，志诚顶礼《大方广佛华严经》一部，八十一卷。兹值功德圆满，佛事周隆。仰企三尊加被，万圣垂光。俾弟子本身及阖家眷属，悉皆灾障冰消，吉祥云集。福泽深于东海，寿量高于南山。历代先亡，蒙法利而同生极乐。绵延后裔，沐佛恩而均享安康。四恩总报，三有齐资。法界有情，同圆种智。仰干三宝慈悲，证明摄受。本坛因即给牒一道，俾彼随身佩执。俟百年报满，仗此功德，往生净土。须至牒者。右牒给付修因企果植福延龄信男女□□收执。时维</p>
<p class="bodyContent">公元□□年岁次□□□□月□□日 主修沙门□□谨具拜经比丘□□恭签<a id="page182"></a>
</p>
<p class="bodyContent">楹联</p>
<p class="bodyContent">三门</p>
<p class="bodyContent">净土法门，普摄群机，实如来成始成终之道</p>
<p class="bodyContent">弥陀恩德，遍沾含识，示众生心作心是之方</p>
<p class="bodyContent">弥勒阁</p>
<p class="bodyContent">弥勒为当来世尊，远本莲经不宣，实则久成无上道。</p>
<p class="bodyContent">楼阁乃法界全藏，妙谛华严略显，观兹可晓住斯人。</p>
<p class="bodyContent">宝阁覆十虚，直同万象空含，圆彰法界修因事。</p>
<p class="bodyContent">分身遍尘刹，宛若千江月印，预摄龙华授记人。</p>
<p class="bodyContent">大雄宝殿</p>
<p class="bodyContent">愿重悲深，举三根而普度。</p>
<p class="bodyContent">真穷惑尽，超十地以独尊。</p>
<p class="bodyContent">地藏殿</p>
<p class="bodyContent">众生度尽，方证菩提悲心无既。</p>
<p class="bodyContent">地狱已空，始示成佛慈誓莫穷。</p>
<p class="bodyContent">观音（二首）</p>
<p class="bodyContent">妙相庄严，普摄庶类。<a id="page183"></a>
</p>
<p class="bodyContent">悲心恻怛，广度群萌。</p>
<p class="bodyContent">大士现千手眼遍提普照</p>
<p class="bodyContent">众生当一心志归命投诚</p>
<p class="bodyContent">念佛堂（二首）</p>
<p class="bodyContent">都摄六根，净念相继。</p>
<p class="bodyContent">专注一境，毕命为期 。</p>
<p class="bodyContent">莫讶一称超十地</p>
<p class="bodyContent">须知六字括三乘</p>
<p class="bodyContent">赠法空大师</p>
<p class="bodyContent">修行以对治烦恼习气为本省己以不肯放纵自欺为功</p>
<p class="bodyContent">赠郭介梅居士</p>
<p class="bodyContent">杯量容三千世界渡生尽十二含灵</p>
<p class="bodyContent">赠戴涤尘居士（二首）</p>
<p class="bodyContent">劝亲修净尽儒道<a id="page184"></a>
</p>
<p class="bodyContent">祈众往生畅佛怀</p>
<p class="bodyContent">五蕴皆空，一法不立 。</p>
<p class="bodyContent">诸恶莫作，众善奉行。</p>
<p class="bodyContent">上海护国息定法会法语 （自序见《文钞》续编）</p>
<p class="bodyContent">邓慧载记录</p>
<p class="bodyContent">第一日说吃素念佛为护国息灾根本</p>
<p class="bodyContent">印光本一无知无识之粥饭僧，只会念几句佛。虽虚度光阴七十余年，而于佛法，绝无彻底之研究。此次既以护国息灾法会诸君之邀请参加，情不可却，且事关国家福利，亦属应尽之责。遂不辞简陋，来预此会。但今天所讲者，并无高深之理论，只述护国息灾之根本方法。至于此次法会之要义，待明日再讲。</p>
<p class="bodyContent">此次法会之目的，为护国息灾，但何以方能达此种目的？余以为根本方法，在于念佛。盖杀劫，及一切灾难，皆为众生恶业所感。人人念佛，则此业可转。如只有少数人念佛，亦可减轻。念佛法门，虽为求生净土，了脱生死而设，然其消除业障之力，实亦极其巨大也。而真正念佛之人，必先要敦伦尽分，闲邪存诚，诸恶莫作，众善奉行。尤须明白因果，自行化他。今日之非圣非孝，蔑道废伦，杀父公妻等等邪说，皆是宋儒破斥因果轮回，以致生此恶果。如人人能明白因果道理，则断无人敢倡此谬说也。世间一成不变之好人少，一成不变之坏人亦少，大多皆是可上可下，可好可坏，所以教化最为紧要。孔子曰：“惟上智，与下愚不移。”只要加以教化，无不可以使之改恶归善，放下屠刀，立地成佛，惟在人之信念而力行耳。今日中国社会之所以如是紊乱者，皆无教化之故<a id="page185"></a>
 也。但教化须在幼小时起，所谓教妇初来，教儿婴孩。若小时不教，大则难以为力矣。何则？习性已成，无法使之改易也。故念佛之人，须注意教育其子女，使为好人，存好心，说好话，做好事。果能人人如是，则灾难自消，而国亦常蒙拥护矣。</p>
<p class="bodyContent">念佛法门，根本妙谛，在《净土三经》。而《华严经》中《普贤行愿品》所示，尤为根本不可缺乏之行愿。盖善财以十信满心，参德云比丘，即教以念佛法门，得入初住，分证法身。从此历参五十余员知识，随闻随证，自二住以至十地，历四十位，最后于普贤菩萨处，蒙其开示加被威神之力，所证与普贤等，与诸佛等，即是等觉菩萨。然后普贤菩萨，以十大愿王，导归极乐，劝进善财，及华藏海众，一致进行，求生西方极乐世界，以期圆满佛果。故知念佛法门，始自凡夫，亦可得入，终至等觉，亦不能超出其外。实为十方三世一切诸佛，上成佛道，下化众生，成始成终之总持法门。故得九界同归，十方共赞，千经俱阐，万论均宣也。</p>
<p class="bodyContent">凡学佛之人，更有应注意之事，即切戒食荤，因食荤能增杀机。人与一切动物，生于天地之间，心性原是相等，但以恶业因缘，致形体大相殊异耳。若今世汝吃他，来世他吃汝，怨怨相报，则世世杀机无已时矣。若能人人茹素，则可培养其慈悲心，而免杀机。否则纵能念佛，而尚图口腹之乐，大食荤腥，亦未能得学佛之真利益也。</p>
<p class="bodyContent">再者，今人好言禅净双修，究则所谓双修者，乃看念佛的是谁。此仍重在参究，与净土宗生信发愿求往生，迥然两事。又禅宗所谓明心见性，见性成佛，系指亲见当人即心本具之佛性而言。密宗所谓即身成佛，盖以即身了生死为成佛。若遽认以为成万德具足，福慧圆满之佛，则大错大错。盖禅家之见性成佛，乃是大彻大悟地位，若能断尽三界内之见思二惑，方可了生脱死。密宗之即身成佛，不过初到了生死地位。此在小乘，则阿罗汉亦了生死。而圆教初信断见惑，七信断思惑，即已了生死。七信与阿罗汉，了生死虽同，其神通道力，则大相悬殊。八九十信，<a id="page186"></a>
 破尘沙惑，至十信后心，破一品无明，证一品三德秘藏，而入初住，是为法身大士。历十住，十行，十回向，十地，等觉，四十一位，方入佛位。其历程尚有如此之远，非一蹙即可骤至也。修净土者，即生西方，即了生死，亦是即身成佛，但净宗不作此僭分说耳。而与禅宗之纯仗自力，较其难易，实为天壤之别。尚望预会诸君，三复斯旨。</p>
<p class="bodyContent">第二日说因果报应及家庭教育</p>
<p class="bodyContent">昨日讲净土法门，今天讲护国息灾法会之意义。所谓护国息灾云者，是国如何护，灾如何息。因是欲达此项目的，有二种办法：一者临时，二者平时。如能平时茹素念佛，以求护国息灾，固有无限之功德。即临时虔敬而求护息，亦有相当之效力，不过仍以平素大家护息为好。盖平素大家茹素念佛，愿力相接，则邪气消而正气长，人人存好心，说好话，做好事，国家得护而灾殃自消矣。古书有云：“圣人不治已病治未病，不治已乱治未乱。”盖已乱之治易晓，未乱之治难明。夫治国亦如治病，有治标者，有治本者。治病者是已乱之治，若求其速效，所谓头痛医头，腿痛医腿，治其标也。其标既愈，然后再治其本，俾气血周流，营卫舒畅。本既痊愈，则精神振起，方能奋发有为。现者国家危难，已至千钧一发之际，余以为今日治国，须标本兼治。兼治之法，最莫善于念佛吃素，戒杀放生，而深明乎三世因果之理。现在世界之劫运，吾人所受种种灾难，皆是过去恶业所招，以致感受现在苦果。故知此恶业者，即过去恶因之所造成也。欲免苦果，须去苦因。过去已种之苦因？念佛忏悔，乃能消去。现在如不再种苦因？将来即能免受苦果。何谓苦因，贪瞋痴三毒是也。何谓善因，济物利人是也。若人人明达因果之理，则诸恶莫作，众善奉行，灾害自无从起矣。唯今人不明因果之理，私欲填胸，无恶不作，只知自己，不知有人。讵知利人即是利己，害人甚于害己。故余平素常言：“因果者，圣人治天下，如来度众生之大本也。”舍因果而<a id="page187"></a>
 谈治国平天下，何异缘木而求鱼，吾未见其能有得也。佛言：“欲知前世因，今生受者是，欲知来世果，今生作者是。”如今生所作所为皆是恶事，来世定得恶果。如今生所作所为皆是善事，来世定得善果。《易》曰：“积善之家，必有余庆，积不善之家，必有余殃。”《书》曰：“作善，降之百祥，作不善，降之百殃。”其理与吾佛所讲因果正同。所谓余者，乃正报之余，非正报也。本人来生后世所享受者，乃所谓本庆本殃也。余报乃在其子孙，余庆余殃，皆其祖父所积而成者也。</p>
<p class="bodyContent">世人不知因果，常谓人死后，则告了脱，无善恶果报，此为最误天下后世之邪见。须知人死之后，神识不灭。如人人能知神识不灭，则乐于为善。若不知神识不灭，则任意纵欲，杀父杀母，种种罪恶，由此而生。此种极恶逆之作为，皆断灭邪见所致之结果。人人能诸恶莫作，众善奉行，则天下太平，人民安乐。然此尚非究竟法，何为究竟法？是在念佛求生西方，了生脱死。并须敦伦尽分，闲邪存诚，则国运可转，灾难可消。盖今日之灾难，皆大家共业所招。如人人念佛行善，则共业可转，而劫运可消。如一二·八沪战时，念佛之人家，得灵感者甚多。彼自己单修，尚得如此灵感，况人人共修者乎？故知国难亦可由众人虔恳念佛挽回也。又如观世音菩萨，以三十二应身，入诸国土，寻声救苦。如至诚诵观音圣号，自能得感应。古今得灵感而见诸载记者甚伙，诸君可自翻阅之。除《普门品》中所述外，凡应以何身得度者，即现何身而救度之。应以山河大地桥梁道路身得度者，即现山河大地桥梁道路身而救度之。现在之人，发信心者太少，不发信心者太多。若人人发信心，则何灾不可消哉？且人之信心，须在幼小时培养。凡为父母者，在其子女幼小时，即当教以因果报应之理，敦伦尽分之道。若待其长大，则习性已成，无能为力矣。尤重者必在于胎教，孕妇能茹素念佛，行善去恶，目不视恶色，耳不听恶声，身不行恶事，口不出恶言。使儿在胎中禀受正气，则天性精纯，生后再加以教化，则无不可成为善人者。昔周太姜、太任、太姒，<a id="page188"></a>
 相夫教子之淑德懿行，故能成周朝八百年之王业。印光常谓治国平天下之权，女人家操得一大半。良以家庭之中，主持家政者，多为女人，男人多持外务。其母若贤，子女在家中，耳濡目染，皆受其母之教导，影响所及，其益非鲜。若幼时任性娇惯，俾其自由，绝不以孝弟忠信因果报应是训，长大则便能为杀父杀母之魔王眷属矣。是故子女幼小时，切须养其善心，严加约束。要知今日杀人放火，无恶不作之辈，皆从彼父母娇生惯养而来。以孟子之贤，尚须其母三迁，严加管束而成，况平庸者乎？现在大家提倡男女平权，谓为抬高女人的人格。不知男女之身体既不同，而责任亦各异。圣人所谓男正位乎外，女正位乎内。正位乎内者，即实行烹饪纺织，相夫教子之事也。今令女人任男人之事，则女人正位之事荒废矣。名虽为抬高女人的人格，实则为推倒女人的人格。愿女界英贤，各各认清自己的人格所在，则家庭子女，皆成贤善，天下岂有不太平之理乎？以治国平天下之要道，在于家庭教育。而家庭教育，母任多半。以在胎禀其气，生后视其仪，受其教，故成贤善，此不现形迹而致太平之要务，惜各界伟人，多未见及，愿女界英贤，于此语各注意焉。世俗皆称妇人曰太太，须知太太二字之意义甚尊大。查太太二字之渊源，远起周代，以太姜、太任、太姒，皆是女中圣人，皆能相夫教子。太姜生泰伯、仲雍、季历，三圣人。太任生文王。太姒生武王，周公。此祖孙三代女圣人，生祖孙三代数圣人，为千古最盛之治。后世称女人为太太者，盖以其人比三太焉。由此观之，太太为至尊无上之称呼。女子须有三太之德，方不负此尊称。甚愿现在女英贤，实行相夫教子之事，俾所生子女，皆成贤善，庶不负此优美之称号焉。</p>
<p class="bodyContent">其次须认真茹素，人与动物，原是同等，何忍杀其性命，以充自己口腹？己身微受刀伤，即感痛苦。言念及此，心胆惨裂，何忍杀生而食？况杀生食肉之人，易起杀机。今世之刀兵灾劫，皆由此而来。古语云：“欲知世上刀兵劫，但听屠门夜半声。”世有许多人，虽明佛法道理，而视戒<a id="page189"></a>
 杀茹素为难行。民国十年，余往南京访一友，其人请魏梅荪见余，以信佛念佛，而不能吃素。告余令其熟读《文钞》中，《南浔极乐寺修放生池疏》数十遍，即能吃素矣。以其文先说生佛心性不二，次说历劫互为父母兄弟妻子眷属，互生，互为怨家对头，互杀。次引《梵网》、《楞严》、《楞伽》经文为证。熟读深思，不徒不忍食，且不敢食矣。魏居士未过二月，即绝不食肉矣。又上海黄涵之居士之母，不能食素，且不信食素为学佛要事。黄涵之函询其法，余令其于佛前朝夕代母忏悔业障，以母子天性相关，果能志诚，必有感应。涵之依之而行，月余，其母便吃长素矣。时年八十一，日课佛号二万声，至九十三岁去世。余望一切大众，从今日起，注意戒杀茹素。并劝自己之父母子女，及亲友，共同茹素。要知此亦护国息灾之根本方法也。今日余所讲者，为护国息灾之意义，而实行方法，乃在念佛茹素。诸君幸勿以为浅近而不介意也。</p>
<p class="bodyContent">第三日申述因果原理并以事实证明</p>
<p class="bodyContent">前昨两日，余曾将因果道理，及护国息灾的方法，略略叙述，今日本可不必再谈因果。但有不得不申述者，拟进一步，将因果之原理，与事实，互证说明，俾大众知所儆惕。现在世人不晓因果之原理，以为妄谈邪说。处处讨便宜，不肯吃亏。殊不知便宜即是吃亏，吃亏即是便宜。如今之为父母者，多溺爱其子女，不严加约束，致养成其好钱财，好贪便宜，以为可以保守家产，不致损失。岂知适得其反，遗患终身。间接则与国家社会，亦有无限之影响。兹举一事为例。隋代州赵良相，家资巨万，有二子，长曰孟，次曰盈，盈强孟弱。其父将终，分家资为二，孟得其上。及良相死，盈尽霸取其兄之产。止与孟园屋一区，孟佣力自活。无何，赵盈死，生孟家为儿，名环。后孟亦死，生盈家，与盈之子为儿，名先。洎长，而孟家益贫，盈家益富，赵环即与赵先作仆使为活。谚云：“天道弗平，盈者益盈。”环一日闻其寡母曰：“赵盈霸汝家产，致汝世贫，今至为<a id="page190"></a>
 其奴，可不耻乎？”环因怀恨，欲杀赵先。开皇初，环从先朝五台，入峨谷东数十里，深旷无人。环拔刀谓先曰：“汝祖，我父，弟兄也，汝祖霸我产业，致我世贫。今为汝仆，汝其忍乎？吾今杀汝也。”先即疾走，环逐之入林，见草庵，遂入。有老衲曰，子将何为。环曰：“吾逐怨也。”老衲大笑曰：“子且勿为，令汝自识之。”各以药物授之，充茶汤，食已，如梦初醒，忽忆往事，感愧自伤。老衲曰：“盈乃环之前身，霸他之业，是自弃其业也。先乃孟之再来，受其先产，父命犹在耳。”二人弃家从释修道，后终于弥陀庵。见《清凉山志》。因果报应，彰明显著，如响应声，如影随形，丝毫不爽也。又如现在流传五台山人皮鼓一事，亦是因果最显明可畏者，为言其详。唐北台后黑山寺僧法爱，充监寺二十年，以招提僧物，广置南原之田，遗厥徒明诲。爱死，即生其家为牛，力能独耕，仅三十年。牛老且病，庄头欲以牛从他易油。是夕，明诲梦亡师泣曰：“我用僧物，为汝置田，今为牛，既老且羸，愿剥我皮作鼓，书我名字于鼓上，凡礼诵当击之，我苦庶有脱日矣。不然，南原之阜，变为沧瀛，未应脱免耳。”言讫，举身自扑。诲觉，方夜半，鸣钟集众，具宣其事。明日，庄头报老牛触树死。诲依其言，剥皮作鼓，书名于上。即卖南原之田，得价若干，五台饭僧。诲复尽倾衣钵，为亡师礼忏。后送其鼓于五台山文殊殿，年久鼓坏，寺主以他鼓易之，讹传以为人皮鼓耳，见《清凉山志》。盖因果昭彰，无能或逃。然赵氏二子，夙世种有善根，能邂逅高僧，居然成道。若一般凡庸，焉可自蒙，而且拨无因果，自误误人，自害害人。今人皆唯看目前，不顾后世，好占便宜，不愿吃亏。其子女耳濡目染，相习成风。而社会风俗，亦因之险恶。争夺以起，大乱以兴，杀人盈城盈野，而目不为瞬，心不为颤，无非职是故也。且杀人者，残忍恶毒，不以为可悲可惧，反自矜其功，而他亦交相赞叹。甚有杀父母，杀兄长者，反自命为大义灭亲。噫，祸变至此，天理绝，人道灭。不仅道德丧亡，抑将浩劫相续。故现在欲救护国家，应从根本做起。根本为何？即确信因果是。<a id="page191"></a>
 如洞明因果之理，而又笃信实行，则世道人心，自可挽回。余以为世界之宗教哲学，皆无佛教精奥而易行。今人之不信因果，大多受宗儒之影响。宋代理学，如程明道、伊川、朱晦庵等，由看佛大乘经，略领会全事即理之意致。及亲近宗门知识，又会得法法头头，不出一心之旨。实未备阅诸经论，及遍参各宗知识。遂窃取佛经之义以自雄，用以发挥儒教之奥。又恐后人看佛经，知彼之所得处，遂昧心辟佛。精妙处不好辟，即在事实上辟。谓佛所说之三世因果，六道轮回之事理，皆是骗愚夫愚妇奉彼教耳，实无其事。谓人死之后，形既朽灭，神亦飘散，纵有剉斫舂磨，将何所施？又神已散矣，令谁受生？由此之故，大开肆无忌惮之端，善无以劝，恶无以惩。谓天即理也，岂真有冕旒而王者哉？谓鬼神为二气之良能。谓打雷为阴阳之气击搏而成声。将实理实事，认作空谈。专以正心诚意，为治国治民之本。不知正心诚意，必由致知格物而来。彼以致知，为推极吾之知识，以格物，为穷尽天下事物之理。而不知物，乃心中私欲，由有私欲，障蔽自心，则本具真知，莫由显现。由格除私欲，则其本具之真知自显，真知显，而意诚心正矣。正心诚意，愚夫愚妇一字不识者，亦做得到。若如彼说，推极吾之知识，穷尽天下事物之理，虽圣人亦做不到。故知此处一错，治世之根本已失。又以无因果轮回，令人正心诚意，以无有因果，一死永灭，善恶同归于尽，谁复顾此空名，而正心诚意乎？又理学家谓有所为而为善即是恶，此语直是破坏世间善法。何以故？蘧伯玉行年二十，而知十九年之非，行年五十，而知四十九年之非，欲寡其过而未能，是有所为耶？无所为耶？孔子以德不修，学不讲，闻义不能徙，不善不能改，为忧。年已七十，尚欲天假数年，以期学《易》而免大过，是有所为耶？无所为耶？然自程、朱以后，儒者皆不敢说因果。以说则受人攻击，谓非纯儒，谓悖先贤。故凡识见卑劣者，随声倡和以辟佛。识见高明者，无不偷看佛经以期自雄，无不痛辟佛法，以为后来入乡贤祠，入文庙之根据耳。在程、朱当日之心，只欲儒教兴隆，不顾佛<a id="page192"></a>
 教存灭。驯至于今，由彼破因果轮回之余毒，至今爆发，废经废伦，废孝免耻，以成杀父杀母之恶剧，可不哀哉？</p>
<p class="bodyContent">现在绥远战事甚急，灾祸极惨，我忠勇之战士，及亲爱之同胞，或血肉横飞，丧身殒命。或屋毁家破，流离失所。无食无衣，饥寒交迫，言念及此，心胆俱碎。今晨圆瑛法师，向余说此事，令劝大家发心救济。集腋成裘，原不在多寡，有衣助衣，有钱助钱，功德无量，定得善果。要知助人即助己，救人即救己，因果昭彰，丝毫不爽。若己有灾难，无人为助，能称念圣号，佛菩萨于冥冥中，亦必加以佑护焉。余乃一贫僧，绝无积蓄，有在家弟子布施者，皆作印刷经书用。今挪出一千圆，以为援绥倡。能赈人灾，方能息己灾。现在一般士女，务尚奢华，一瓶香水之值，有三四十圆，至二三百圆者。何如将此靡费之资，移作助绥之用。又有一般人，多好敛财，生前既不愿用，死后仍期带于地下，欲其子女以厚葬之，或留为子女用。殊不知现世有掘墓之危险，留之反受其害。如现在陕西有掘墓团之组织，专门做此工作。为人子者，既孝其父母，何忍因孝而使其枯骨暴露于地，莫如将此巨款以救济他人之为善也。又有贫苦之人，虽有志于此，而力未逮。余以为可以念佛为助，既可息人之灾，又可息己之灾，果何乐而不为乎？当沪战时，苏州曹沧洲居士之孙，奉父命由沪赴苏，迎其三叔祖，及叔父等往沪，彼叔祖叔父通不愿去。其人以其妻之珠宝等，缠之于腰，坐小火轮往沪。忽强盗来，欲跳上岸，适堕水中，所带金珠，可值二三万，均送与为己换衣之一人，而自称贫士，为教蒙学之教师。倘大强盗知，则又不知要几多万令赎，岂非钱财之祸人耶？今人只贪目前便宜，不能看破，为钱财而吃亏，其例甚多，不胜枚举。昔有某居士，问余以挽回劫运之方。余曰：“此易易事，在明因果之理，而笃行之耳。能发信心，必有善果。且作伪之心自消，心中坦荡荡，任何灾难，皆冰雪消融矣。”洪杨之役，江西木商袁恭宏，被匪所获，缚于客厅柱上，门上加锁，俟时而杀之。渠自意必死，乃默念观音圣号。良<a id="page193"></a>
 久入睡，醒而身在野地，仰首见星辰，遂得逃脱。以是，甚望大家大发信心，秉乾为大父，坤为大母之德，存民吾同胞，物吾同与之仁，凡在天地间者皆爱怜之，护育之，更能以因果报应，念佛求生西方之道劝化之。倘人各实行，则国不期护而自护，灾不期息而自息矣。</p>
<p class="bodyContent">第四日说成佛大因果并略释《四料简》要义</p>
<p class="bodyContent">前两天余曾将因果谈过，今天仍谈因果。须知前两天所谈者为小因小果，今天所谈者为大因大果。</p>
<p class="bodyContent">佛之所以成佛，常享真常法乐，众生之所以堕地狱，永受轮回剧苦者，皆不出因果之外。凡人欲治身心，总不能外于因果。现在人徒好大言，不求实际，辄谓因果为小乘法，实为大谬。讵知大乘小乘，总不外因果二字。小乘是小因果，大乘是大因果。小因，是依生灭四谛，知苦断集，慕灭修道。小果，是证阿罗汉果。大因，是修六度万行。大果，是证究竟佛果。种瓜得瓜，种豆得豆，有其因必有其果，未之或爽也。所以不独世间人皆在因果之中，即菩萨、佛，亦不出因果之外。若谓因果为小乘，则菩萨、佛，亦是小乘矣。其言之狂悖可知矣。</p>
<p class="bodyContent">本会是护国息灾法会，余以为但息刀兵水火之灾，尚非究竟，须并息生死烦恼之灾，乃为彻底办法。吾人昧己法身，断佛慧命，可悲可痛，较之色身被祸，何止重百千万倍。故必能护持法身慧命，断生死烦恼，方算尽息灾之能事。</p>
<p class="bodyContent">佛教大纲，不外五宗。五宗者，即律、教、禅、密、净也。律为佛法根本，严持净戒，以期三业清净，一性圆明，五蕴皆空，诸苦皆度耳。教乃依教修观，离指见月，彻悟当人本具佛性，见性成佛耳。然此但指其见自性天真之佛为成佛，非即成证菩提道之佛也。密以三密加持，转识成智，名为即身成佛。此亦但取即身了生死为成佛，非成福慧圆满之佛也。此三宗，均可摄之于禅，以其气分相同也。以故佛法修持之要，不过<a id="page194"></a>
 禅净二门。禅则专仗自力，非宿根成熟者，不能得其实益。净则兼仗佛力，凡具真信愿行者，皆可带业往生。其间难易，相去天渊。故宋初永明寿禅师，以古佛身，示生世间，彻悟一心，圆修万行，日行一百八件佛事，夜往别峰，行道念佛。深恐后世学者，不明宗要，特作一《四料简偈》，俾知所趣。其偈曰：“有禅有净土，犹如戴角虎，现世为人师，来生作佛祖。无禅有净土，万修万人去，若得见弥陀，何愁不开悟。有禅无净土，十人九蹉路，阴境若现前，瞥尔随他去。无禅无净土，铁床并铜柱，万劫与千生，没个人依怙。”此八十字，乃如来一代时教之纲要，学者即生了脱之玄谟。阅者先须详知何者为禅，何者为净土，何者为有禅，何者为有净土。禅与净土，乃约理约教而言，有禅有净土，乃约机约修而论。理教则二法了无异致，机修则二法大相悬殊。语虽相似，意大不同。极须著眼，方不负永明之婆心矣。何谓禅？即吾人本具之真如佛性，宗门所谓父母未生前本来面目。宗门语不说破，令人参而自得，故其言如此。实即无能无所，即寂即照之离念灵知，纯真心体也。离念灵知者，了无念虑，而洞悉前境也。净土者，即信愿持名，求生西方，非偏指唯心净土，自性弥陀也。有禅者，即参究力极，念寂情亡，彻见父母未生前本来面目，明心见性也。有净土者，即实行发菩提心，生信发愿，持佛名号，求生西方之事也。倘参禅未悟，或悟而未彻，皆不得名为有禅。倘念佛偏执唯心而无信愿，或有信愿而不亲切，皆不得名为有净土矣。至于虽修净土，心念尘劳，或求人天福报，或求来生出家为僧，一闻千悟，得大总持，宏扬佛法，教化众生者，皆不得名为修净土人。以其不肯依佛净土经教，妄以普通教义为准，则来生能不迷而了脱者，万无一二。被福所迷，从迷入迷者，实繁有徒矣。果能深悉此义，方是修净土人。眼中无珠者，每谓参禅便为有禅，念佛便为有净土，自误误人，害岂有极？此已说明禅净有无，今再将偈语，逐段剖晰，方知此八十字，犹如天造地设，无一字不恰当，无一字能更移。<a id="page195"></a>
</p>
<p class="bodyContent">其第一偈云：有禅有净土，犹如戴角虎，现世为人师，来生作佛祖者。盖以其人既彻悟禅宗，明心见性，又复深入经藏，备知如来权实法门，而于诸法之中，又复唯以信愿念佛一法，以为自利利他通途正行。《观经》上品上生，读诵大乘，解第一义，即此是也。犹如戴角虎者，以其人禅净双修，有大智慧，有大禅定，有大辩才。邪魔外道，闻名丧胆，如虎之戴角，威猛无俦。有来学者，随机说法，应以禅净双修接者，则以禅净双修接之。应以专修净土接者，则以专修净土接之。无论上中下根，无一不被其泽，岂非人天导师乎？至临命终时，蒙佛接引往生上品，一弹指顷，华开见佛，证无生忍，最下即证圆教初住，亦有顿超诸位，至等觉者。圆教初住，即能现身百界作佛，何况此后位位倍胜，直至四十一等觉位乎。故曰，来生作佛祖也。</p>
<p class="bodyContent">其第二偈云：无禅有净土，万修万人去，若得见弥陀，何愁不开悟者。以其人虽未明心见性，然却决志求生西方。佛于往劫，发大誓愿，摄受众生，如母忆子，众生果能如子忆母，志诚念佛，则感应道交，即蒙摄受。力修定慧者，固得往生。即五逆十恶，临终苦逼，发大惭愧，称念佛名，或至十声，或止一声，直下命终，亦皆蒙佛化身，接引往生，非万修万人去乎？然此虽念佛无几，以极其猛烈，故能获此巨益，不得以泛泛悠悠者较量其多少也。既生西方，见佛闻法，虽有迟速不同。然已高预圣流，永不退转，随其根性浅深，或渐或顿，证诸果位。既得证果，则开悟不待言矣。所谓，若得见弥陀，何愁不开悟也。</p>
<p class="bodyContent">其第三偈云：有禅无净土，十人九蹉路，阴境若现前，瞥尔随他去者。以其人虽彻悟禅宗，明心见性，而见思烦恼，不易断除。直须历缘锻炼，令其净尽无余，则分段生死，方可出离。一毫未断者勿论，即断至一毫未能净尽，六道轮回，依旧难逃。生死海深，菩提路远，尚未归家，即便命终，大悟之人，十人之中，九人如是，故曰：十人九蹉路。蹉者，蹉跎，即俗所谓耽搁也。阴境者，中阴身境，即临命终时，现生，及历劫善<a id="page196"></a>
 恶业力所现之境。此境一现，眨眼之间，随其最猛烈之善恶业力，便去受生于善恶道中，一毫不能自作主宰。如人负债，强者先牵，心绪多端，重处偏坠。五祖戒再为东坡，草堂青复作鲁公，此犹其上焉者。故曰：阴境若现前，瞥尔随他去也。阴，音义与荫同，盖覆也。谓由此业力，盖覆真性，不能显现也。瞥，音撇，眨眼也。有以蹉为错，以阴境为五阴魔境者，总因不识“禅”，及“有”字，故致有此谬误也。岂有大彻大悟者，十有九人，错走路头，即随五阴魔境而去，著魔发狂耶？夫著魔发狂，乃不知教理，不明自心，盲修瞎炼之增上慢种耳。何不识好歹，以加于大彻大悟之人乎。所关甚大，不可不辨。</p>
<p class="bodyContent">其第四偈云：无禅无净土，铁床并铜柱，万劫与千生，没个人依怙者。有谓无禅无净，即埋头造业，不修善法者，大错大错。夫法门无量，唯禅与净，最为当机。其人既未彻悟，又不求生，悠悠泛泛，修余法门。既不能定慧均等，断惑证真，又无从仗佛慈力，带业往生。以毕生修持功德，感来生人天福报。现生既无正智，来生必随福转，耽著五欲，广造恶业。既造恶业，难逃恶报。一气不来，即堕地狱，以洞然之铁床铜柱，久经长劫，寝卧抱持，以偿彼贪声色杀生命等种种恶业。诸佛菩萨，虽垂慈愍，恶业障故，不能得益。清截流禅师谓：修行之人，若无正信求生西方，泛修诸善，名为第三世怨者，此之谓也。盖以今生修行，来生享福，倚福作恶，即获堕落，乐暂得于来生，苦永贻于长劫。纵令地狱业消，又复转生鬼畜，欲复人身，难之难矣。所以佛以手拈土，问阿难曰：“我手土多？大地土多？”阿难对佛：“大地土多。”佛言：“得人身者，如手中土，失人身者，如大地土。”万劫与千生，没个人依怙，犹局于偈语，而浅近言之也。永明禅师，恐世人未能将禅净之真义，观察清晰，故作此偈以明之，可谓迷津之宝筏，险道之导师，厥功伟矣。良以一切法门，专仗自力，净土法门，兼仗佛力。一切法门，惑业净尽，方了生死。净土法门，带业往生，即预圣流。世人不察，视为弁髦，良堪浩叹。今人每<a id="page197"></a>
 以话头看得恰当，临终去得好，便为了脱，不知此语，乃未开正眼之梦话也。兹引数事为例。如清乾、嘉间，有三禅僧，为同参，死后，一生江苏，为彭文章；一生云南，为何桂清；一生陕西，为张费。三人，唯彭记得前生事。后入京会试，俱见二人，遂说前生为僧事。二人虽不记得，一见如同故人，成莫逆交。殿试，彭中状元，何榜眼，张传胪。彭也放过主考学台，然颇贪色，后终于家。何作南京制台，洪杨反，失南京，被皇上问罪死。张尚教过咸丰皇帝书，回回要反，骗去杀之。此三人，也不是平常僧，可惜不知求生西方，虽得点洪福，二人不得善终，彭竟贪著女色，下生后世，恐更不如此生矣。又苏州吴引之先生，清朝探花，学问道德相貌俱好。民十年，朝普陀会余，自言伊前生是云南和尚。以烧香过客，不能多叙，亦未详问其由。十一年，余往扬州刻书，至苏州一弟子家，遂访之，意谓夙因未昧。及见而谈之，则完全忘失了，从此永无来往。迨十九年，余闭关报国寺，至十一月，彼与李印泉，李协和二先生来。余问：“汝何以知前生是云南僧？”伊云：“我二十六岁做一梦，至一寺，知为云南某县某寺，所见的殿堂房舍，树木形状，皆若常见，亦以己为僧。醒而记得清楚，一一条录。后一友往彼作官，张仲仁先生，尚知此人姓名。持去一对，丝毫不错。”余曰：“先生已八十岁，来日无多，当恢复前生和尚的事业，一心念佛，求生西方，庶可不负前生修持之苦功矣。”伊云：“念佛怎么希奇？”余曰：“念佛虽不希奇，世间无几多人念。顶不希奇的事，就是吃饭，全世界莫一个人不吃饭，此种最不希奇的事，汝为什么还要做？”伊不能答，然亦不肯念。伊问二位李先生：“君等念否？”答曰：“念。”伊仍无下语。至十二月三十夜，将点灯时去世，恰满八十岁。此君前生也很有修持，故今生感得大功名，大寿命。今生只尽伦常，佛法也不相信了，岂不大可哀哉？然此四人，均尚未有所证，即已有所证，未能断尽烦惑，也难出离生死。如唐朝圆泽禅师，晓得过去未来，尚不能了，况只去得好，就会了乎？唐李源之父，守东都，安禄山反，杀之，李<a id="page198"></a>
 源遂不愿做官，以自己洛阳住宅，改做慧林寺，请圆泽做和尚，伊亦在寺修行。过几年，李源要朝峨眉，邀圆泽同去。圆泽要走陕西，李源不愿到京，定规要由荆州水道去。圆泽已知自己不能来矣，遂将后事一一开明，夹于经中，尚不发露，遂随李源乘船去。至荆州上游，将进峡，其地水险，未暮即住。忽一妇，著锦裆，在江边打水，圆泽一见，双目落泪。李源问故。圆泽曰：“我不肯由此道去者，就是怕见此女人。此女人怀孕已三年，候吾为子，不见则可躲脱，今既见之，非为彼做儿子不可。汝宜念咒，助我速生，至第三日，当来我家看我，我见汝一笑为信。过十二年，八月十五夜，至杭州天竺葛洪井畔来会我。”说毕，圆泽坐脱，妇即生子。三日，李源去看，一见，其儿即笑。后李源回慧林，见经中预道后事之字，益信其为非平常人。至十二年，李源预到杭州，至八月十五夜，往所约处候之。忽隔河一放牛孩子，骑牛背，以鞭打牛角唱曰：“三生石上旧精魂，赏月吟风不要论，惭愧情人远相访，此身虽易性常存。”李源闻之，遂相问讯，谈叙。叙毕，又唱曰：“身前身后事茫茫，欲话因缘恐断肠，吴越江山游已遍，却回烟棹上瞿塘。”遂乘牛而去。此种身分，尚了不了，况只话头看得恰当，去得好，就会了乎？仗自力了生死，有如此之难，仗佛力了生死，有如彼之易，而世人每每舍佛力而仗自力，亦莫明其妙。今二语为之说破，只是要显自己是上等人，不肯做平常不希奇的事之知见所误也。愿一切人，详思此五人之往事，如丧考妣，如救头然，自利利他，以修净业，方可不虚此生此遇矣。</p>
<p class="bodyContent">第五日略释天台六即义兼说吃素放生</p>
<p class="bodyContent">净土法门，三根普被，利钝全收，契理契机，至顿至圆，洵为利生唯一无上法门。唯现在之人，或者自高自大，谓既云众生即佛，则我即是佛，何必再念佛乎？或者以我既为苦恼凡夫，何能了生脱死，唯求来生不失人身耳。此两种人，皆不明因果所致，故今日仍讲因果。须知众生<a id="page199"></a>
 即佛者，以其具有佛性之真因也，设不修念佛妙行，佛性无由显现，何能得了生死成佛道之实果乎？譬如宝镜蒙尘，光明不现，实未失之也。若肯用力揩磨，自可照天照地矣。若言我是苦恼凡夫，不能生西方了生脱死，以至成佛者，乃业深障重，自甘堕落也。且今世之人，有下棋噪麻雀而累死者，不知有多少。若能以此劳苦，修行念佛，何愁不往生西方，上证佛果乎？盖佛本是众生修持得证佛果之人耳。隋天台智者大师，著《观无量寿佛经疏》，立六即佛义，以对治自甘堕落，及妄自尊大之病。六即佛者，一理即佛，二名字即佛，三观行即佛，四相似即佛，五分证即佛，六究竟即佛也。六明阶级浅深，即明当体就是。譬如初生孩子，与其父母形体无异，而力用则大相悬殊。不得谓初生孩子非人，亦不得以成人之事令孩子担当也。若能知六而常即，则不生退屈。知即而常六，则不生上慢。从兹努力修持，则由凡夫而圆证佛果，由理即佛而成究竟即佛矣。</p>
<p class="bodyContent">理即佛者，一切众生，皆有佛性，虽背觉合尘，轮回三途六道，而佛性功德，仍自具足，故名理即佛，以心之理体就是佛也。无机子颂曰：“动静理全是，行藏事尽非，冥冥随物去，杳杳不知归。”以一切众生，未闻佛法，不知修持，而一念心体，完全同佛，故曰：“动静理全是。”由其迷背自心，作诸事业，故曰：“行藏事尽非”，事完全不与佛性相应也。终日终年，昏昏冥冥，随烦恼妄想之物欲而行，从生至死，不知返照回光，故曰：“冥冥随物去，杳杳不知归”也。</p>
<p class="bodyContent">名字即佛者，或从善知识，或从经典，闻即心本具寂照圆融不生不灭之佛性，于名字中，通达了解，知一切法皆为佛法，一切众生皆可成佛，所谓闻佛性名字，即得了解佛法者是也。颂曰：“方听无生曲，始闻不死歌，今知当体是，翻恨自蹉跎。”以从前只知生死轮回，无有了期，今知佛性真常，不生不灭。既知当体就是成佛真因，则汲汲修持，反恨从前虚度光阴，以致未能实证也。<a id="page200"></a>
</p>
<p class="bodyContent">观行即佛者，依教修观，即圆教五品外凡位。五品者，一随喜品，闻实相之法，而信解随喜者。二读诵品，读诵《法华》，及诸大乘经典，而助观解者。三讲说品，自说内解，而导利他人者。四兼行六度品，兼修六度，而助观心者。五正行六度品，正行六度，而自行化他，事理具足，观行转胜者。颂曰：“念念照常理，心心息幻尘，遍观诸法性，无假亦无真。”既圆悟佛性，依教修观，对治烦恼习气，故曰：“念念照常理，心心息幻尘。”了知一色一香，无非中道，一切诸法，无非佛法，一切众生，皆当作佛，故曰：“遍观诸法性，无假亦无真。”</p>
<p class="bodyContent">相似即佛者，谓相似解发，即圆教十信内凡位也。初信断见惑，七信断思惑，八九十信断尘沙惑。颂曰：“四住虽先脱，六尘未尽空，眼中犹有翳，空里见华红。”四住者，一见一切住地，乃三界之见惑也。二欲爱住地，乃欲界之思惑也。三色爱住地，乃色界之思惑也。四有爱住地，乃无色界之思惑也。初信断见，七信断思，故曰：“四住虽先脱。”然由色声香味触法之习气未尽，故曰：“六尘未尽空”，此但指七信位说。八九十信，尘沙惑破，习气全空矣。习气者，正惑之余气耳。如盛肉之盘，虽经洗净，犹有腥气。贮酒之瓶，虽经荡过，犹有酒气。眼中犹有翳，空里见华红者，以无明未破，不能见真空法界之本体也。</p>
<p class="bodyContent">分证即佛者，于十信后心，破一分无明，证一分三德，即入初住，而证法身，是为法身大士。从初住至等觉，共四十一位，各各破一分无明，证一分三德，故名分证即佛也。以无明分四十二品，初住破一分，以至十住则破十分，历十行，十回向，十地，以至等觉，则破四十一分矣。初住，即能于无佛世界，现身作佛，又复随类现身，度脱众生，其神通道力，不可思议。何况位位倍胜，以至四十一位之等觉菩萨乎？颂曰：“豁尔心开悟，湛然一切通，穷源犹未尽，常见月朦胧。”豁尔心开悟，湛然一切通者，颂其分破分证之景象也。穷源犹未尽，常见月朦胧者，颂其犹有无明云，未能彻见性天真月之光辉也。<a id="page201"></a>
</p>
<p class="bodyContent">究竟即佛者，从等觉，再破一分无明，则真穷惑尽，福慧圆满，彻证即心本具之真如佛性，入妙觉位，成无上菩提道矣。颂曰：“从来真是妄，今日妄皆真，但复本时性，更无一法新。”从来真是妄者，未悟以前，只此皆空之五蕴，而妄生执著，色法心法，互相形立，则苦厄随生。既悟之后，亦只此五蕴，而全体是一个真如，了无色心五蕴之相可得。故曰：“从来真是妄，今日妄皆真也。”然此所证之真，并非新得，不过复其本具之真如佛性而已。故曰：“但复本时性，更无一法新”也。又众生在迷，见佛菩萨，及一切众生，皆是众生，故毁谤佛法，杀害众生，不知罪过，反以为乐。佛既彻悟心佛众生三无差别之心，见一切众生，完全是佛，故于怨于亲，皆为说法，令得度脱。纵令极其恶逆不信之人，亦无一念弃舍之心，以见彼是未成之佛故也。</p>
<p class="bodyContent">今晨黄涵之对余曰：“圆瑛法师言，道场将近圆满，于圆满日，举行放生，于十六日，说三归五戒，祈为大众宣说放生受归戒之大意，俾大家同发利人利物之心”，故不得不为宣说也。本法会原为护国息灾，若推究灾之来因，多由杀生而起。欲止杀业，须从戒杀吃素护惜物命，及买放物命而起。大家各须发心，护惜物命。“欲知世上刀兵劫，但听屠门半夜声”，此语当奉为箴铭，力加警惕。盖放生之意义，即是使大家发心护生，自己放生，当然不再杀生，即己不放生，看到他人放生，抑又何忍杀生？如人人能护惜生物，不加残害，则杀劫可消，而国运可转矣。但世人，尚有一面出资放生，一面仍照常杀生吃肉，如此，虽有放生之小功德，何能敌杀生之大罪过乎？现本会定于圆满日举行放生，愿诸位发心捐助，自利利物，功德不可思议。至于此次皈依弟子之供养，决定完全作为赈灾之用，印光绝不取用分文。盖余一孤僧，既无庙宇，又无徒弟，除衣食外，留钱何用？一旦命终，用火烧后，骨烬投入大海，不须造塔，及作任何纪念也。且此皈依之事，最初余本不应允，卒以圆瑛法师，及屈文六居士之敦劝，以为诸人求法心殷，为满彼等之愿，情不可却，故<a id="page202"></a>
 乃允许。余素轻视金钱，不似他人每名弟子须出香敬若干，始准皈依，余则即无钱亦可皈依，祈要其能有虔心修持耳。盖勿以皈依一事，如做买卖，须出价若干，方能购货几许看，则方是真实皈依佛法之信徒，方可得了生脱死，超凡入圣之大利益矣。</p>
<p class="bodyContent">第六日以真俗二谛破诸执见及说近时灵感</p>
<p class="bodyContent">世人执空执有，妄生己见，故迷而不觉。世尊设教，即欲令众生破此二见，特设一念佛法门，俾其从有而至空，得空而不废有，则空有二法，互相资助，得益甚大。况仗弥陀愿力，故其力用，超过一切法门，而为一切法门之所归宿也。世有一种下劣知见人，教以念佛求生西方，则曰：“我等业力凡夫，何敢望生西方，但求不失人身即足矣。”此种知见，由不知众生心性，与诸佛之心性，一如无二。但以诸佛修德至极，性德圆彰，众生唯具性德，绝无修德，纵有所修，多属悖性而修，反增迷悖耳。又有一种狂妄知见人，教以念佛，则曰：“我就是佛，何须念佛？汝等不知自己是佛，不妨常念，我既自知是佛，何得头上安头？”此种知见，由于只知即心本具佛性之佛，不知断尽烦惑，圆满福慧之佛。此种人若知性修理事，不可偏执，力修净行，则远胜生下劣知见者。否则自误误人，永堕阿鼻地狱，了无出期矣。故执空执有之谬知，下劣狂妄之谬见，唯念佛最为易治。以是心作佛，是心是佛，若不作佛，则不是佛矣。此二句经文，为破下劣狂妄二见之无上妙法也。克论佛法大义，不出真俗二谛。真谛一法不立，即圣智所见之实体也。俗谛万行圆彰，即法门所修之行相也。俗，即建设之义，不可作世俗，俗鄙讲。</p>
<p class="bodyContent">学佛之人，必须真俗圆融，一道齐行。以其一法不立，始能修万行圆彰之道。万行圆彰，始能显一法不立之体。今为易解，特说一喻。真如法性之本体，如大圆宝镜，空空洞洞，了无一物。而胡人来则胡人现，汉人来则汉人现，胡汉俱来则俱现。正当空空洞洞，了无一物时，不妨胡<a id="page203"></a>
 来胡现，汉来汉现。正当胡来胡现，汉来汉现时，仍然空空洞洞，了无一物。禅宗多主真谛，即在万行圆彰处，指其一法不立。净宗多主俗谛，即在一法不立处，指其万行圆彰。明理智士，自无偏执。否则宁可著有，不可著空。以著有，虽不能圆悟佛性，尚有修持之功。著空，则拨无因果，成断灭见，坏乱佛法，疑误众生，其祸之大，不可言宣。吾人念佛，当从有念而起，念至念寂情亡时，则既无能念之我，亦无所念之佛，而复字字句句，历历分明，不错不乱，即所谓念而无念，无念而念也。念而无念，无念而念者，正念佛时，了无起心念佛之情念。虽无起心念佛之情念，而复历历明明，相续而念。然此工夫，非初心所能即得。若未到无念而念之工夫，即不以有念为事，则如毁屋求空。此空非是安身立命之所。古之禅德，多有礼拜持诵，不惜身命，如救头然者。故永明寿禅师，日课一百零八种佛事，夜往别峰，行道念佛。况后世学者，不重事修，而欲成办道业乎？以大悟一法不立之理体，力行万行圆修之事功，方是空有圆融之中道。空解脱人，以一法不修为不立，诸佛称为可怜悯者。莲池大师云：“著事而念能相续，不虚入品之功。执理而心实未通，难免落空之祸。以事有挟理之功，理无独立之能，故也。”吾人学佛，必须即事而成理，即理而成事。理事圆融，空有不二，始可圆成三昧，了脱生死。若自谓我即是佛，执理废事，差之远矣。当用力修持，一心念佛，从事而显理，显理而仍注重于事，方得实益。如等觉菩萨，尚以十大愿王，回向往生西方极乐世界，以期圆满佛果。今以凡夫而不自量，视念佛为小乘，不足修持，则将来定入阿鼻地狱矣。又念佛人，要各尽己分，不违世间伦理，所谓敦伦尽分，闲邪存诚，诸恶莫作，众善奉行。若不孝父母，不教子女，乃佛法中之罪人，如此而求得佛感应加被，断无是理。故学佛者，必须父慈子孝，兄友弟恭，己立立人，自利利他。各尽己分，以身率物。广修六度万行，以为同仁轨范。须知孝弟忠信，礼义廉耻，亦在六度万行之中。世之不信佛者，如戴著色眼镜，以观察事物，红绿彩<a id="page204"></a>
 色，由镜而异，不得事物之本色。故《大学》有格物致知之说，良有以也。我等学人，切勿妄执己见，如妄执己见，坐井观天，一俟阎罗索命，方悟前非，亦悔之晚矣。斯世浇漓，社会紊乱，天灾人祸，叠环相生。欲谋挽救，须人人敦伦尽分，孝亲慈幼，爱人若己，大公无私方可。以人心和平，世界自安，国难自息矣。现在最大之祸患，在于人存私心，私心之极，则亲子可杀其父母。世人多羡唐虞之治，熙熙皞皞，天下太平。而叹今之世风颓丧，人心浇漓。然一究其何以至此，则公与私耳。公极，则世界大同，私极，则子杀其父母。若彼此破除私见，无相残害，则唐虞三代之世，又何难复见于今日哉？昔普陀一老僧行路，适腿碰其凳，遂将凳踢倒，连踢几脚。此种知见，皆因任己我慢，绝不返省之所致也。此见大发，则必至杀父杀母，尚不以为耻，反以为功矣。现在杀机更盛，杀人之工具亦益见巧妙，大劫当前，谁能逃得，唯有大众虔诚念佛，哀冀佛力之加被。沪战时，闸北房舍，多成灰烬，独余皈依弟子夏馨培之寓所，未曾波及。盖当战事剧烈时，彼全家同念观世音圣号。且最奇异者，战事起后第七日，渠一家人，始由十九路军救出。及战停归家，室中诸物，一无所失。非菩萨之佑护，何能如是？渠供职新闻报馆已数十年，夫妻均茹素念佛甚虔。是知观音菩萨，大慈大悲，遇有灾难，一称圣号，定蒙救护也。或曰：“世人千万，灾难频生，观音菩萨仅是一人，何能一时各随其人而救护之耶？即能救护，亦不胜其劳矣。”殊不知并非观音处处去救，乃众生心中之观音救之耳。观音本无心，以众生之心为心，故能应以何身得度者，即现何身而为说法。如皓月当空，所有水中皆现月影，千江有水千江月，此月为多为一耶？不可言一，万水之月各现矣。不可言多，虚空之月常一也。诸佛菩萨之救度有情，亦复如是。其不得感应者，唯以众生之不虔诚，非菩萨之不救护也。如一池污浊之水，欲月现其中，岂可得乎？明乎此，我等大众念佛，犹有不正心诚意，虔恳而为之者，吾不信也。山西闻喜县，一弟子叶滋初，骑骡行于大岭间，一边高峰，一边<a id="page205"></a>
 深涧，雪冻成冰，骡滑而蹡，遂跌下涧，半崖有一株大树，恰落到树之中间，得以无虞，否则粉身碎骨矣。此树何由而有，乃观音所示现也。又民十七年，宁波蔡仁初，于沪开五金玻璃店，人极淳厚，与聂云台善。云台令常念观音，意防绑票，仁初信之。一日，将出，自己汽车在门外，绑匪以手枪赶开车者去，匪坐其上。仁初一出即上车，随即开去，方知被绑，乃默念观音，冀车坏得免。已而轮胎爆裂，车行蠕蠕。再前行，油缸炸破，车遭火焚。匪下车恨甚，向之开三枪，而蔡以三跳免，遂乘人力车归。其年六月，与其夫人，同至普陀皈依。又张少濂，为某洋行经理，素不信佛。一日，坐汽车行于冷静处，二匪以小六门赶开车者去。张云，君上车坐，令彼开往何处即已。二匪人各持手枪向张。张默念观音，行至闹热处，适有二人打架，巡捕吹啸，二匪跳下车逃去。盖以念观音之故，致匪误会为捉己故也。其舅周渭石，先皈依，一日请余至其家，少濂亦皈依。又镇海李觐丹之子，为洋行买办。得吐血病二年，有时吐，即不吐时，痰中亦当带血。一日，为匪绑去，觐丹畏惧异常，全家念观音求救，复请法藏寺僧助念。后匪索银五十万圆，李家只允五万，匪魁谓非五十万不可。然每说五十万时，头即作痛，竟以五万圆赎回。且自匪绑去，不但不吐血，连吐痰也不带血了。二年多之痼疾，由被绑而全愈矣。以上所述感应事迹，宜深信之。</p>
<p class="bodyContent">现在学佛人颇多，然能深知佛法者甚少，外道之语，人多信之。江浙俗传，谓念佛之人，血房不可入，以产妇血腥一冲，以前所念之功德，都消灭矣，故视作畏途。虽亲女亲媳，皆不敢近，犹有预先避居别处，过月余方敢回家者。此风遍行甚广，亦可怪也。不知此乃外道邪说，蛊惑人心，何可妄信？民十二年，袁海观之次媳，年已五十多岁，颇有学问，有二子，二女。其长媳将生子，一居士谓曰：“汝媳生子，汝家中一个月内供不得佛，也念不得佛。”彼闻而疑之，适余至沪，彼问此事。余曰：“瞎造谣言，归告汝媳，令念观音，临产仍须出声念，汝与照应人，各大声念，<a id="page206"></a>
 定规不会难产，及无苦痛血崩等事，产后亦无种种危险。”彼闻之甚喜，不几日而孙生，其孩身甚大，湖南人，生子必称，有九斤半。且系初胎，了无苦痛，可知观音大慈悲力，不可思议。平常念佛菩萨，凡睡卧，或洗脚，洗浴时，均须默念。唯临产不可默念，以临产用力，默念必受气病，此极宜注意。须知佛力不可思议，法力不可思议，众生心力不可思议，唯在人之能虔诚与否耳。明高僧寿昌慧经禅师，生时颇难，其祖立于产室外，为念《金刚经》，以期易生。开口念出金刚二字，即生，其祖乃取名为慧经。长而皈依，及出家，皆不另取名，其人为万历间出格高僧。由是观之，可知佛法之有益于世间也大矣。念观音于生产有如是利益，岂可为邪说所惑，而不信奉耶？</p>
<p class="bodyContent">世人食肉，已成习惯，当知无论何肉，均有毒，由于杀时，恨心怨气所致。虽不至即时丧命，然积之已久，则必发而为疮为病。年轻女人，若生大气后，喂孩子乳，其子必死，以因生气而乳成毒汁也。人以生气，尚非要命之痛，尚且如此。况猪羊鸡鸭鱼虾要命之痛，其肉何能无毒乎？余十余年前，见一书云，一西洋女人，气性甚大，生气后喂其子乳，其子遂死，不知何故。后又生一子，复以生气后喂乳而死，因将乳令医验之，则有毒，方知二子皆乳药死。近有一老太婆皈依，余令吃素，以肉皆有毒，并引生气西妇药死二子为证。彼云，伊两个孩子，也是这样死的，以其夫横蛮，一不顺意，即行痛打，孩子看见则哭，便为喂乳，遂死，亦不知是乳药死的。其媳亦因喂乳死一子。可知世间被毒乳药死的孩子，不知有多少。因西妇为发起，至此老太婆，方为大明其故。凡喂孩子之女人，切勿生气，倘或生大气，当日切不可即喂孩子。须待次日心平气和，了无怨恨时，乃无碍矣。若当日即喂，或致即死，纵不即死，或迟迟死。是知牛羊等至杀时，虽不能言，其怨毒结于身肉者，亦非浅鲜。自爱者固宜永戒，以免现生后世种种灾祸也。此事知者甚少，故表而出之，幸大家留意焉。由此证之，须知人当怒时，不独其乳有毒，即眼泪口水亦<a id="page207"></a>
 有毒。若流于小儿眼中身上，亦为害不浅。一医生来皈依，余问医书中有此说否，彼云不知。世间不在情理之事颇多，不可因非科学而鄙视之。如治疟疾方，用二寸宽一条白纸，写乌梅两个红枣两个胡豆按病人岁数多少，写多少颗。如十岁，写十颗。二十岁，写二十颗。折而叠之，于未发一点钟前，男左女右，绑于臂膊上，即不发矣。百发百中，即二三年不愈者，亦可即愈。非符非咒非药，而能愈痼疾，岂可以常理推之乎？世间事体，均难思议，如眼见耳闻，乃极平常事，人人知之。若问眼何以能见，耳何以能闻，则知者绝少矣。佛法有不可思议而可思议者，有可思议而不可思议者。神而明之，存乎其人，岂可以常情测度乎？</p>
<p class="bodyContent">第七日论大妄语罪及佛大孝与致知格物老实念佛等</p>
<p class="bodyContent">法会今日圆满，七日之期，瞬息过去。但是法会虽圆满，而护国息灾，当尽此一报身而为之，非人人吃素念佛，往生西方，不能谓为究竟之圆满也。</p>
<p class="bodyContent">现世学佛之人，多有自谓我已开悟，我是菩萨，我已得神通，以致贻误多人。一旦阎老索命，临命终时，那时求生不得，痛苦而死，定堕阿鼻地狱。此种好高务胜，自欺欺人之恶派，切勿染著。有则改之，无则加勉，戒之戒之。</p>
<p class="bodyContent">杀盗淫等，固为重罪，然人皆知其所行不善，不至人各效法，其罪尚轻。若不自量，犯大妄语，未得谓得，未证谓证，引诸无知之辈，各相效尤，坏乱佛法，疑误众生，其罪之重，莫可形容。修行之人，必须韬光隐德，发露罪愆。倘虚张声势，做假场面，纵有修行，亦被此虚伪心丧失矣。故佛特以妄语为各戒之根本戒者，以防护其虚伪之心，庶可真修实证也。修行之人，不可向一切人，夸自己工夫。如因自己不甚明了，求善知识开示印证，据实直陈，不可自矜而过说，亦不可自谦而少说，按己本分而说，方是真佛弟子，方可日见进益矣。<a id="page208"></a>
</p>
<p class="bodyContent">六祖大师云：“佛法在世间，不离世间觉，离世觅菩提，恰如求兔角。”是知世间一切事事物物，均为佛法。吾人举心动念，都要了了明明，不要为妄念所迷。即如世间极恶最坏之人，以及孩提之童，如有言其不善者，则怒，言其善者，则喜。其怒不善而喜善者，岂非其本觉之真心发现乎？所可惜者，不知自返而扩充之，仍复日为不善，致成好名而恶实，入于小人之域矣。使其自返曰：“我既喜善，当力行善事，力戒恶事，近之则希贤希圣，远之则了生脱死，成佛觉道矣。”其所重在自觉，觉则不肯随迷情去，卒至于永觉不迷。若不自觉，则日欲人称善，日力行诸恶，岂不大可哀哉？即自喜人称己为善之念，足证众生皆有佛性。而顺性逆性之行为，一在自勉自弃，一在善恶知识之开导引诱也。现世之灾难频生，由于人多不务实际，徒事虚名，好名而恶实，违背自己本心之所致也。若能回光返照，发挥原有佛性，不自欺欺人，明礼义，知廉耻，则根本既立，无悖理乱德之行，灾患自息矣。</p>
<p class="bodyContent">学佛之人，最要各尽其分，能各尽其分，即是有廉有耻。如父慈子孝，兄爱弟敬，皆当努力行之。《大学》所谓，大学之道，在明明德。上明字，即是克己省察之修德。下明德二字，即是自心本具之性德。欲明自心本具之明德，非从克己省察修持不可。进之，始可言在亲民，在止于至善。此之亲民，即是各尽其分之意。止于至善，即是居心行事，自行化他，悉皆顺乎天理人情，不偏不倚之中道。能如是，为圣为贤，可得而致矣。且佛法之教人，在于对治人之烦恼习气，故有戒定慧三学，以为根本。盖以戒束身，则悖德悖理之事不敢为，无益有损之语不敢说。因戒生定，而心中纷纷扰扰之杂念渐息，糊糊涂涂之作为自止。因定发慧，则正智开发，烦惑消灭，进行世出世间诸善法，无一不合乎中道矣。戒定慧三，皆是修德。由正智亲见之心体，乃明德也。此之明德，在《中庸》则名诚。诚，指淳真无妄，明德，指离念灵知，诚与明德，皆属性德。由有克己省察修持之修德，性德方彰，故须注重上一明字，则明德方能<a id="page209"></a>
 彻见而永明矣。佛法世间法，本来不是两样。或有以佛辞亲割爱，谓为不孝者，此局于现世，不知过去未来之浅见也。佛之孝亲，通乎三世。故《梵网经》云：“若佛子，以慈心故，行放生业。一切男子是我父，一切女人是我母，我生生无不从之受生。故六道众生，皆是我父母，而杀而食者，即杀我父母。”佛之于一切众生愍念而度脱之，其为孝也，不亦广且远哉。且世间之孝，亲在则服劳奉养，亲没则只于生没之辰，设食祭奠，以尽人子之心。设或父母罪大，堕于异类，谁能知所杀而食之生物中，决非曾为我之父母乎？昧三世无尽之理，而以数十年之孝责人，其所知见之浅小，为可怜也。故佛教人戒杀放生，吃素念佛者，其慈悲救济也大矣。或又谓：“猪羊鱼虾之类，乃天生以资养人者，食又何罪？”此以身未历其境而妄说，若亲历其境，则望救之不暇，何容置辩？《劝戒类编》载，福建浦城令赵某，长斋奉佛。其夫人绝无信心，诞辰之先，买许多生物，将欲杀而宴宾。赵曰：“汝欲祝寿，令彼等死，可乎？”夫人曰：“汝之话皆无用，若依佛法，男女不同宿，不杀生命，再过几十年，满世间通是畜生了。”赵亦无法可劝。至夜，夫人梦往厨房，见杀猪，则自己变成猪，杀死还晓得痛，拔毛开肚，抽肠割肺，痛不可忍。后杀鸡鸭等，皆见自己成所杀之物。痛极而醒，心跳肉颤，从此发心放所买之生，而吃长素矣。此人宿世有大善根，故感佛慈加被，令亲受其苦，以止恶业。否则生生世世供人宰食矣。世之杀生食肉者，能设身处地而作己想，则不难立地回头矣。</p>
<p class="bodyContent">又有一类人说，我之食牛羊鸡鸭等肉，为欲度脱彼等耳。此说不但显教无之，即密教亦无之。若果有济颠之神通，未为不可。不然，邪说误人，自取罪过，极无廉无耻之辈，乃敢作是说耳。学佛者，须明白自己之身分力量，不可妄自夸大，至嘱至嘱。梁时，蜀青城山，有僧名道香，具大神力，秘而不露。该山年有例会，届时众皆大吃大喝，杀生无算，道香屡劝不听。是年，乃于山门掘一大坑，谓众曰：“汝等既得饱食，幸分<a id="page210"></a>
 我一杯羹，何如？”众应之，于是亦大醉饱，令人扶至坑前大吐。所食之飞者飞去，走者走去，鱼虾水族，吐满一坑。众大惊畏服，遂永戒杀。道香旋因闻志公之语，当即化去。有蜀人，在京谒志公。志公问：“何处人？”曰：“四川。”志公曰：“四川香贵贱？”曰：“很贱。”志公曰：“已为人贱，何不去之。”其人回至青城山，对香述志公语。香闻此语，即便化去。须知世之安分守己者，一旦显示神通，当即去世示寂，以免又增烦恼耳。否则须如济公之疯颠无状，令人疑信不决，方可。</p>
<p class="bodyContent">学佛者，务要去人我之见，须己立立人，自利利他，然后方可言入道。即如《大学》曰：“古之欲明明德于天下者，先治其国。欲治其国者，先齐其家。欲齐其家者，先修其身。欲修其身者，先正其心。欲正其心者，先诚其意。欲诚其意者，先致其知。致知在格物。”此所谓物，即是与天理人情不合之私欲。既有私欲，则知见偏邪，不得其正矣。如爱妻爱子者，其妻、子再坏，彼不见其坏，以溺爱之私欲，锢蔽本具之良知，以成偏邪不正之恶知。若将溺爱之念，格除净尽，则妻与子之是是非非，直下彻见矣。是知格物一事，所宜痛讲，切不可以穷尽天下事物之理为格物。格除自心私欲之物，乃是明明德之根本。穷尽天下事物之理，乃末之又末之事。以末之又末之事为本，宜乎天下之乱无可救药也。佛法之去贪瞋痴，即是格物。修戒定慧，即是致知。贪瞋痴之物，蕴之于心，亦若戴著色眼镜，以视诸物，皆不能见其本色耳。物之祸害，可不畏哉？</p>
<p class="bodyContent">念佛之人，勿自仗聪明智慧，须抛之于东洋大海外。不然，恐为所误，自贻伊戚，盖以其知见多而不一也。反不如一般愚夫愚妇之念佛，正心诚意，而受益甚众。故念佛一法，最好学愚夫愚妇，老实行持为要。俗言，聪明反被聪明误，可不惧乎？如云南保山县，皈依弟子郑伯纯之妻，长斋念佛多年。其长子慧洪，上前年死，其母以爱子故服毒，了无苦相，端坐念佛而逝。且死后面色光润，惊动一方。伯纯以老儒提倡，而信<a id="page211"></a>
 者甚少。由其妻子之死，而信者十居八九矣。端坐念佛而逝，虽无病而死，也甚难得。况服毒而死，能现此相，若非得三昧，毒不能毒，能有此现相乎？</p>
<p class="bodyContent">宋杨杰，字次公，号无为子，参天衣怀禅师大悟。后丁母忧，阅大藏，深知净土法门之殊胜，而自力行化他焉。临终说偈曰：“生亦无可恋，死亦无可舍，太虚空中，之乎者也，将错就错，西方极乐。”杨公大悟后，归心净土，极力提倡。至其临终，谓生死于真性中，犹如空华，以未证真性，不得不以求生西方为事也。将错就错者，若彻证真性，则用不著求生西方，求生仍是一错。未证而必须要求生西方，故曰将错就错，西方极乐。莲池大师《往生集》，于杨公传后，赞曰：“吾愿天下聪明才士，咸就此一错也。”此可谓真大聪明，不被聪明所误者。若宋之苏东坡，虽为五祖戒禅师后身，常携阿弥陀佛像一轴以自随，曰：“此吾生西方之公据也。”及其临终，径山惟琳长老，劝以勿忘西方。坡曰：“西方即不无。但此处著不得力耳。”门人钱世雄曰：“此先生平生践履，固宜著力。”坡曰：“著力即差”，语绝而逝。此即以聪明自误之铁证，望诸位各注意焉。</p>
<p class="bodyContent">净土法门，契理契机，用力少而成功易，如风帆扬于顺水，以仗佛力故也。其他各宗，用力多而成功难，如蚁子上于高山，全凭自力故也。等觉菩萨，欲圆满佛果，尚须求生西方。何况我等凡夫，业根深重，不致力于此，是舍易而求难，惑之甚矣。且今世杀人之具，日新月异，若飞机大炮，毒气死光等，山河不能阻，坚物不克御，我等血肉之躯，何能当此？而人生朝露，无常一到，万事皆休。是以欲求离苦得乐者，当及时努力念佛，求佛加被，临终往生。一登彼土，永不退转，华开见佛，得证无生，方不辜负得闻此法而信受也。唯愿大众精进行持，是所至祷。<a id="page212"></a>
</p>
<p class="bodyContent">第八日法会既圆为说三皈五戒十善及做人念佛各要义</p>
<p class="bodyContent">今日为汝等皈依之日，汝等既已皈依，当明皈依之道理，兹为汝等述之。</p>
<p class="bodyContent">汝等为何而皈依？余想总不外欲求生西方，了脱生死而已。如何方能达到此等地步？即须皈依三宝，所谓皈依佛，皈依法，皈依僧也。能皈依三宝，如实修持，才得了脱生死，往生西方。且所谓三宝，有自性，住持二种。佛者觉悟义。自性佛者，乃即心本具离念灵知之真如佛性也。法者轨范义。自性法者，乃即心本具道德仁义之懿范也。僧者清净义。自性僧者，乃即心本具清净无染之净行也。住持三宝者，释迦佛在世，则为佛宝。佛灭度后，所有范金合土，木雕彩画之佛像，皆为佛宝。佛所说离欲清净诸法，以及黄卷赤轴诸经典，皆为法宝。出家染衣，修清净行者，皆为僧宝。皈者，皈投，如水皈海，如民皈王。依者，依托，如子依母，如渡依舟，人在生死大海，若不皈依自性三宝，与住持三宝，则便无法可出。若肯发志诚心，归依三宝，则便出生死苦海，了生脱死矣。如人失足，堕于大海，狂涛汹涌，有灭顶忧，当此千钧一发，生死存亡之际，忽有船来，即便趋赴，是归投义。由知自性三宝，则克己省察，战兢惕厉，再求住持三宝，及十方三世一切三宝，则可消除恶业，增长善根，即生成办道业，永脱生死轮回矣。如遇救登船，安坐到岸，曩时凶险已过，现在得庆更生。无限利益，由此而得，是依托义。世事纷庞，烦恼苦痛，处此生死大海，当以三宝为船，众生得所归依，鼓棹扬帆，不懈不退，自可登于彼岸。既皈依佛，当以佛为师，始自今日，直至命终，虔诚敬礼，一息无容或懈，再不得皈依天魔外道，邪鬼邪神。既皈依法，当以法为师，自今至终，不得皈依外道典籍。既皈依僧，当以僧为师，自今至终，不得皈依外道徒众。若已皈依三宝，仍信仰外道，尊奉邪魔鬼神，虽日日念佛修持，亦难得真实利益。以邪正不分，决无了生死之希望，其各凛诸。</p>
<p class="bodyContent">皈归二字通<a id="page213"></a>
</p>
<p class="bodyContent">三皈之义既明，再述五戒之义。所谓五戒者，一不杀生，二不偷盗，三不邪淫，四不妄语，五不饮酒也。不杀生者，好生恶死，物我同然，我既爱生，物岂愿死？言念及此，何忍杀生？一切众生，原是同等，轮回六道，随善恶业，形体以变，升降超沉，了无底止。我与彼等，于多劫中，互为父母，互为子女，如是思之，何敢杀生？一切众生，皆具佛性，直下与三世诸佛，无二无别，于未来世，皆可成佛。但以宿世恶业之力，障蔽妙明佛性，不能显现，沦于异类，当具怜悯心，慈悲心，以拯救之，何忍宰割其体，以饱己腹？我辈今生既得为人，乃前生之善果，宜保此善果，使之发扬光大，继续永久，当戒杀生。如其广造杀业，必堕恶道，酬偿宿债，展转互杀，此仆彼起，无有穷期。欲求生西方而免轮回之苦者，又何敢造杀业乎？故须首重戒杀。</p>
<p class="bodyContent">不偷盗者，即是见得思义，不与不取也。此事凡知廉耻者，皆能不犯。然人非圣贤，孰能无过，盖私欲若起，则易为物迁。若大利现前，能避之若蛇蝎，狂奔急走者，不数数觏也。且所谓盗，并非专指盗人财物而言。即居心行事，有类于盗者，亦名为盗。如以公济私，损人利己，以势取财，用计谋物，忌人富贵，愿人贫贱，皆是。又如阳取为善之名，若遇诸善事，心不认真，事多敷衍。如设义学，不择严师，误人子弟。施医药，不辨真假，误人性命。凡见急难，漠不速救，缓慢浮游，或致误事。但取敷衍塞责，不顾他人利害，如是之类，皆名为盗。心存盗心，事作盗事，社会因之紊乱，天下亦不太平矣。故须并重戒盗。</p>
<p class="bodyContent">不邪淫者，阴阳相感，万物以生，男女居室，人之大伦，生男育女，教养成人，上关风化，下关宗祧，故所不制。若非己配，苟合交通，是为邪淫。此乃逆乎天理，乱乎人伦，生为衣冠禽兽，死堕三途恶道，千万亿劫，不能出离。然人从淫欲而生，故淫心最难制伏。如来令贪欲重者，作不净观，观之久久，则见色生厌矣。又若将所见一切女人，作母女姊妹想，生孝顺心，恭敬心，则淫欲恶念，无由而生矣。此乃断除生死轮回之<a id="page214"></a>
 根本，超凡入圣之阶基，宜常儆惕。至如夫妇相交，原非所禁，然须相敬如宾，为承宗祀，极当撙节，不可徒贪快乐，致丧身命。虽是己偶，贪乐亦犯，不过其罪较轻耳。故须并重戒淫。</p>
<p class="bodyContent">不妄语者，言而有信，不虚妄发也。若见言不见，不见言见，以虚为实，以有为无，凡是心口不相应，欲欺哄于人者，皆是。又自未断惑，谓为断惑，自未得道，谓为得道，是为大妄语，此罪极重。以其坏乱佛法，疑误众生，定堕阿鼻地狱，永无出期。故须并重戒妄语。</p>
<p class="bodyContent">以上四事，名为性戒，以体性当戒故。不论出家在家，受戒与否，犯者皆有罪过。未受戒，按事论罪。已受戒者，于按事论罪外，又加一重犯戒之罪。故此杀生，偷盗，邪淫，大妄语，四种，一切人皆不可犯，犯皆有罪。已受戒者犯之，则两重罪。</p>
<p class="bodyContent">不饮酒者，酒能迷乱人心，坏智慧种，饮之令人颠倒昏狂，妄作无耻之事，凡修行者，绝不许饮。要知一切妄念邪行，皆由饮酒发生。故须并重戒酒。此是遮戒，唯受戒者，得犯戒罪，未受戒者，饮之无罪。然以不饮为是，以其能生种种罪之根本也。</p>
<p class="bodyContent">至于十善，亦当遵守。十善者，不杀生，不偷盗，不邪淫，是为身三业。不妄言，不绮语，不两舌，不恶口，是为口四业。不悭贪，不瞋恚，不邪见，是为意三业。若持而不犯，则为十善。若犯而不持，则为十恶。十恶分上中下，感地狱，饿鬼，畜生，三恶道身。十善分上中下，感天，人，阿修罗，三善道身。善因感善果，恶因感恶果，决定无疑，莫之或爽。此十善，总该一切善法，若能遵行，无恶不断，无善不修。汝辈既皈依受戒，全须遵守。又须一心念佛，求生西方，不可疏忽。若不介意，及至临终，方感为紧要，而业风所飘，不得自主，悔无及矣。</p>
<p class="bodyContent">学佛之人，于三皈，五戒，十善诸义，既已明瞭，当竭力敦伦尽分，闲邪存诚，诸恶莫作，众善奉行。尤当注意者，任作何事，须凭天理良心。如作医生，有良心者，救人危急，当可大积阴功。无良心者，可使人<a id="page215"></a>
</p>
<p class="bodyContent">轻病转重，从中渔利，良心丧尽，定得恶果。清苏州孝廉曹锦涛，精于岐黄，任何险症，无不著手回春。一日，欲出门，忽有一贫妇跪门外，泣求为其姑医病。谓家道贫寒，难请他医，闻公慈悲为怀，定可枉驾为治，曹公遂为往治。曹公归后，贫妇之姑枕下，白银五两，不知去向，想为曹公偷去。妇登门询之，曹公即如数与之。贫妇归，其姑已将银取出，妇大惭愧，复将银送还谢罪。问：“公何以自诬盗银？”曹公曰：“我欲汝姑病速好耳，我若不认，汝姑必定著急加病，或致难好。故只期汝姑病好，不怕人说我盗银也。”其居心之忠厚，可谓至极无加矣。所以公生三子，长为御医，寿八十余，家致大富。次为翰林，官至藩台。三亦翰林，博通经史，专志著述。孙曾林立，多有达者。彼唯利是图之医，纵不灭门绝户，则已微之微矣。《易》曰：“积善之家，必有余庆，积不善之家，必有余殃。”所谓余庆余殃，乃报在子孙者。本庆本殃，乃报在本身者。余庆余殃，人可见之。本庆本殃，乃己于现生，及来生后世所享受者，世人不能见之，天地鬼神佛菩萨，固一一洞知洞见也。须知本庆本殃，较之余庆余殃，大百千万倍。故望世人，努力修持，以期获庆而除殃也。曹公甘受盗名，救人性命，而善报在于子孙。若自己更能替子孙念佛，求三宝加被，令子孙亦各吃素念佛，善报当在西方矣。汝辈既已皈依，当虔受三皈，为翻邪归正之本。谨持五戒，为断恶修善之源。奉行十善，为清净身口意三业之根。从兹诸恶莫作，众善奉行。三业既净，然后可以遵修道品，了生脱死，得预极乐嘉会。善恶因果，如影随形，莫之或爽。实行其事，实得其益。若沽名钓誉，好作狂言，自欺欺人，自谓已得佛道，是大妄语，应受恶报。修行人，须心地光明，三业清净，功德无量。《观经》云：“孝养父母，奉事师长，慈心不杀，修十善业，是为三世诸佛净业正因。”放下屠刀，立地成佛，有为者亦若是，愿各勉旃。<a id="page216"></a>
</p>
<p class="bodyContent">由上海回至灵岩开示法语</p>
<p class="bodyContent">民国二十五年十月十七晚说</p>
<p class="bodyContent">灵岩，乃天造地设之圣道场地，吴王夫差不德，不依乃祖太王，泰伯，仲雍，正心诚意，勤政爱民之道，唯以淫乐是务，遂于此筑馆娃之宫，其获罪于天地祖宗也大矣。宫成数年，国亡身死，可不哀哉？至晋，司空陆玩，筑室其上，后闻佛法，遂舍宅为寺，此灵岩最初开山之缘起也。至梁，而宝志公祈武帝又为重兴。智积菩萨，屡以现身画像，显示道妙，引导迷俗。至唐，宰相陆象先苏州人之弟，病于京师，国医无效。一僧求见云能治，令取净水一盏，向之念咒几句，含水噀之，立即全愈。谢以诸物皆不受，曰：“我名智积，汝后回苏，当往灵岩山会我。”后其人至山问之，无有名智积者，心甚惆怅。遍观各殿堂，见壁间画像，乃为己治病之僧也，因特建智积殿，而寺复中兴。自晋至唐，所有住持，皆不可考。至宋，而凡为此山住持者，皆宗门出格大老，灵岩道场，遂为江苏之冠，以地灵故人杰，以人杰故地灵也。明末清初，又复大兴，圣祖高宗两朝，数次南巡，皆驻跸山上行宫。洪杨之乱，焚毁殆尽。后念诚大师，住塔洞中，适彭宫保玉麟公游山相见，因为查出田地六百多亩，盖十余间殿堂房舍。至宣统三年，住持道明，系军人出家，性粗暴。因失衣打来人过甚，山下人起哄，道明逃走，寺中什物均被搬空，成一无人之寺，此即灵岩道场复兴之机。否则，纵能恪守清规，亦决不能成此全国仅有之净业道场。祸福互相倚伏，唯在人之善用心与否耳。嗣由木渎绅士严良灿公，命宝藏僧明煦，请其师真达和尚接管。真师派人往接，并命明煦暂为料理，意欲有合宜人，当作十方专修净土道场。民十五年，戒尘法师来，遂交彼住持。住僧以二十人为额，除租金数百圆外，不足，则真<a id="page217"></a>
 师津贴。不募缘，不做会，不传法，不收徒，不讲经，不传戒，不应酬经忏。专一念佛，每日与普通打七功课同。住持无论台、贤、济、洞均可，只论次数，不论代数。但取戒行精严，教理明白，深信净土者即可。若其他皆优，而不专注净土者，则决不可请。自后住人日多，房屋不足，于二十一年，首先建念佛堂，四五年来，相继建筑。今大雄殿已落成，只欠天王殿未建，然亦不关要紧。光于十九年二月来此，四月即入关，已六年多矣。以老而无能，拟老死关中。因佛教会诸公之请，祈于护国息灾会中，每日说一次开示，发挥三世因果，六道轮回之理，提倡信愿念佛，即生了脱之法，以挽救世道人心。固辞不获，遂于本月初六日出关往沪，以尽我护国之义务。十五日圆满，十六日为说三归五戒。今晨由沪径来此间，而苏垣季圣一等诸居士皆先来。至山，见其殿宇巍峨，僧众清穆，不禁欢喜之至。兹由监院妙真大师，请来堂中，为诸位演说净土法要。若但说法要，不叙来历，及现在各因缘，则住者来者，均莫知其所以然，或致于此道场与他道场一目视之。在大通家则无所不可，在愚钝如光，又欲即生出此三界，登彼九莲者，则莫知趣向，故先为叙述缘起焉。此段记者未录，乃老人补记，故全用文言。</p>
<p class="bodyContent">我们所修持的这个净土法门，是最殊胜超绝的，大家不要轻视了。为什么呢？因为佛所说的种种法门，无非是观机而说，好比对症下药一般。如果自己的根机，和这个法门不相应，修起来，是很难得益的。一切法门，皆仗自力修戒定慧，断贪瞋痴，必须惑业净尽，方能了生脱死。或者烦恼尚有一毫未断尽的，生死还是不能免，况全未断者乎？这是要用自己的力量去干到彻底才可。</p>
<p class="bodyContent">唯有念佛一法，是如来普应群机而说的，亦是阿弥陀佛的大悲愿力所成就的。无论上中下根，皆可修学。即烦恼惑业完全丝毫未断的凡夫，只要具足真信切愿实行念佛求生西方，亦可蒙佛接引，带业往生。一得往生，生死就可了脱了，所以说是最超胜的。<a id="page218"></a>
</p>
<p class="bodyContent">佛在世的时候，十个人修行，就有九个可以成道。因为那时的人，天性淳厚，根机是很猛利的。到了后来，众生的业障逐渐增加，根机也就渐渐的陋劣下来，再要和从前一样，是不可得了。然在晋唐时候，还有这种仗自力可以了脱生死的人，但已是逐渐减少，越后越少的。到了现在，已没有这样的人了。如此看来，就晓得仗自己的力量去断烦恼了生死，是一件很难的事情。此时如仍不自量力，要说大话，轻视这个念佛横超法门，而去别修其他法门，那恐怕要了生死，就比登天还要更难了。</p>
<p class="bodyContent">我并非说其他的法门不好，实在是因为法门有契理不契机的，有契机不契理的。唯有这个念佛法门，三根普被，利钝全收，理机双契，不可思议。尤其是在末法世中，更为适合众生的根性。所以《大集经》云：“末法亿亿人修行，罕一得道，唯依念佛，得度生死。”</p>
<p class="bodyContent">为什么念佛求生西方，叫做横超法门？古人有个譬喻，拿来解释，就把我们具足惑业的凡夫，比做一条虫，生在一根竹里最下的一节，这根竹子，就比做三界。这个虫子要想出来，只有两个法子，一个是竖出的，一个是横超的。竖出的，是自下至上，一节一节的次第咬破，等到最上的一节咬破了，才能够出来。这是比修别的法门，定要断尽见思烦恼，才能出三界的。见惑有八十八使，思惑有八十一品，这许多的品数，就比做一根竹子的节数。那虫向上直钻出来，就叫做竖出。例如一个断见惑的初果圣人，要经过七生天上，七生人间的长久时劫修习，才能证阿罗汉，了生死。二果，亦要一生天上，一反人间，才能证四果。三果，欲界思惑已尽，还要在五不还天，渐次修习，才能断尽思惑证四果。这才算是出三界的无学圣人。如果是钝根的三果，还要生到四空天，从空无边处天，以至非非想处天，才能证四果。这竖出的法子，是如此艰难久远的。横超的，就是这条虫子，不向上面一节一节咬，只向旁边横咬一孔，便能出来。这样的法子，比那竖出的，是省事得多了。念佛的人，亦复如是。虽没把见思烦恼断除，但能具足信愿行的净土三资粮，临终就能感<a id="page219"></a>
 动阿弥陀佛来接引他生到极乐世界去。到了这个清净国土，见思烦恼，不断而自断了。何以故？以净土境胜缘强，无令人生烦恼的境缘故。如此便得三不退，一直到破尘沙无明，成就无上菩提，何等直捷简易的事。所以古人说：“余门学道，如蚁子上于高山。念佛往生，似风帆扬于顺水。”今且拿一段故事来证明这个竖出艰难的道理，大家且静听听。</p>
<p class="bodyContent">唐朝代宗大历间，有个隐士，叫做李源，舍宅为慧林寺，请圆泽禅师为住持。后李源想要去四川朝峨眉山，因约圆泽同去。圆泽欲由长安经斜谷，陆道去，李源要自荆州入峡，由水道去。两人意见不同，各有所以。李源不知圆泽之事，圆泽了知李源之心，恐到长安，人或疑伊想做官，便由荆州去。一天乘船到了南浦地方，因滩河危险，天未暮即停舟。那时有一妇人，身穿锦背心，负罂而汲。圆泽一见了他，便俛首两眼流泪。李源问道：“自荆州以上，像这样的妇人，不知有多少，为什么生此悲感？”圆泽道：“我不欲从此路来者，就是怕逢此妇人，因为他怀孕三年，还未分娩，就是候我来投胎。现在见了，已是无法可避了。请君少住几日，助我速生，及葬吾山谷。三天之后，请来看我，我就对君一笑，以为凭信。十二年后，中秋月夜，到杭州天竺寺外会我。”说完了，就更衣沐浴，坐脱去了。李源后悔无及，只得把圆泽葬了。三天之后，就到那家去看，果然妇生男孩。因把详情告诉他，并要求和小孩见面，果然一笑为信。李源因兹无意往川，便回洛京。及回到慧林寺，才晓得圆泽在未行之先，已经把后事都嘱付好了，因此越晓得他不是平常人。过了十二年，李源就如约去杭州，到中秋月夜，就在天竺寺外等候。果然月光之下，忽闻葛洪井畔，有牧童骑牛唱道：“三生石上旧精魂，赏月吟风不要论，惭愧情人远相访，此身虽易性常存。”李源就晓得是圆泽的后身，就上前问道：“泽公健否？”牧童答曰：“李公真信士也。”便略叙数语。又唱道：“身前身后事茫茫，欲话因缘恐断肠。吴越江山游已遍，却回烟棹上瞿塘。”遂乘牛而去。如是看来，能晓得过去未来，和有坐脱立亡本领<a id="page220"></a>
 的圆泽，还不能了脱生死，逃避胞胎。何况我们具缚凡夫，一点本事也没有，如果不念佛求生西方，要想了生死，是做梦亦做不到的。</p>
<p class="bodyContent">有人说：“禅宗明心见性，见性成佛的道理，不是很好吗？”殊不知见性成佛，是见到自性天真的佛，叫做成佛，并非是成福慧圆满的究竟佛。为什么呢？因为宗门下的人，工夫用到开悟的时候，就知道他自己的真性，原来是和佛一样，所以叫做见性成佛。但他的粗细烦恼，丝毫尚未断，不过能常自觉照，伏住烦恼，举动就和圣人相近。假使是失了觉照的工夫，伏不住烦恼，那造起业来，比他人更要厉害。因为他的烦恼里头，有开悟的力量夹杂著，就变做狂慧，所以造业的能力，也异常的猖獗。这样不但没有成佛的希望，而且还要堕落三恶道。所以已经开悟的人，更要加工进修，时时觉照。等到见思烦恼断尽了，方是了生死的时候，并非一悟便了。类如前朝的五祖戒，和草堂青禅师，因为悟后未证，仍不免轮回之苦。覆辙昭然，是不可不知的。若说真成佛，更加差得很远了。</p>
<p class="bodyContent">福慧圆满的究竟佛，是怎样成呢？据台宗来说，一个断尽见思惑的圆教七信菩萨，修到十信的时候，才把尘沙破尽。再经过十住、十行、十回向、十地、等觉的四十一个位次，每破一品无明，就升进了一个位次，得一分三德秘藏。这样次第，到了最后的等觉地位，才把四十一品无明断尽。再断一品无明，再进一位，才能成就福慧圆满的究竟佛。像这样子，的确不是轻易的事情。大家晓得这个道理，就不会误解了。</p>
<p class="bodyContent">又有人说：“我们各人的自性，本来是一尘不染，清净湛然，就是净土。自性本来不生不灭，亘古亘今，不迁不变，就是无量寿。自性本来具有大智慧光明，照天照地，就是无量光。如果离了这个本有的自性，另外要有个净土可生，阿弥陀佛可见，那就是头上安头，无有是处。”并且认为这样，就是禅净双修的道理，亦是错的。因为这样的话，完全是偏于禅宗，对净宗是完全不适用的。何以见得？因为禅宗是不教人生信发<a id="page221"></a>
 愿，也不教人念佛，只教人参究话头，求明心见性。就说是离了自性，没有净土可生，弥陀可见。话虽不错，但终是偏于理性的见解，不能和事相融通，亦就和事理无碍的净宗隔别，所以说不是禅净双修。修净土人，专以信愿行三法为宗，大家要明白的。</p>
<p class="bodyContent">还有密宗即身成佛的话，纵然听起来，是如此动人，但是事实上，并没有如此快便。即身成佛的意义，是说密宗工夫，修到成功的时候，现身就可成道。然而这样成道，不过是了生死而已，勉强说做成佛，或亦可以。如果是真的当做成了五住究尽，二死永亡的佛，那就大错特错了。譬如一个小孩子，剃下头发，人人就叫他名和尚。或是受了三坛大戒的比丘，亦叫他为和尚。或是在丛林里头做方丈的，亦是叫做和尚。但如上的和尚，勉强亦可说得。如果是当做真的和尚，亦是不对的。就事实来讲，是要有道德学问，能够有使人生长法身慧命的力量，才算是名符其实的和尚。</p>
<p class="bodyContent">要知道我们这个世界，在释迦牟尼佛的佛法当中，只有释迦牟尼佛一人是即身成佛。再要到了弥勒佛下生的时候，才可算又是一尊即身成佛的佛。在这个释迦灭后，弥勒未来的中间，要再觅个即身成佛的，无论如何，亦是不可得的。即使释尊重来应世，亦无示现即身成佛的道理。</p>
<p class="bodyContent">在前清康熙乾隆年间，西藏的活佛到临终的时候，能晓得死后要去那家投胎，叫弟子们到时去接他。且在出胎时候，亦能说他是某某地方的活佛。然而虽有这样本事，也还不是即身成佛。何以知道呢？因为如果真是即身成佛的，自然就能像释迦佛那样的，能说各种方言，一音说法，亦能令一切众生皆能会得。何以西藏的活佛，中国的语言，他就不懂呢？如此一件小事，就可证明他不是即身成佛了。何况后来的活佛，死时亦无遗言，生时亦无表示，都是由人安排，拈阄而定的，那更是不必说了。</p>
<p class="bodyContent">又修密宗的工夫，要成功，也是很不容易。如专求神通速效，不善用<a id="page222"></a>
 心，且还有遭遇魔事的危险，还不如念佛的来得稳当。民国十七年，上海有一皈依弟子，请我到他家吃斋，便说他有个亲眷，是学佛多年的女居士，学问亦很好，已有五十多岁了，可否叫他来谈谈？我说可以的，于是就叫他来。等到见面的时候，我就对他说：“年纪大了，赶快要念佛求生西方。”他答道：“我不求生西方，我要生娑婆世界。”我便回答他道：“汝的志向太下劣了。”他又云：“我要即身成佛。”我又回答他道：“汝的志向太高尚了。”何以那个清净世界，不肯往生，偏要生在此浊恶的世界？要知道，即身成佛的道理是有的，可是现在没有这样的人，亦非汝我可以做得到的事。像这样不明道理的女居士，竟毫不自量的口出大言，实在是自误误人的。</p>
<p class="bodyContent">还有两个要求生华藏世界的人，有一天，那个害了毛病，这个就去看他。后来因见他病势不对，就赶紧的叫他念南无大方广佛华严经，华严海会佛菩萨，大家亦在旁边助他念。过了一刻，就问他看见什么境界没有。他答道：“没有。”这样的问过两三次，都说没有。到了最后一次，他就说道：“娘来了。”唉呀，这个问他的，才晓得他们如此靠不住了。因为在他的心里，以为念这样的佛号，和这样的希求，应当要看见华藏世界才对，为什么反见娘来的阴间境界呢？自此以后，他才回头来修净土法门了。要晓得华藏世界，是要分破无明的法身大士，才能见得生得的。其余就是断尽尘沙的菩萨，亦没有分的，何况是具缚凡夫呢？就是华严会上，已证等觉的善财童子，普贤菩萨，还教他和华藏海众，以十大愿王，回向极乐，以期圆满佛果。可知净土法门，是无机不收的。所以我常说：“九界众生，舍念佛法门，上无以圆成佛道，；十方诸佛，舍念佛法门，下无以普度群萌。”就是这个缘故。譬如天下的人，个个都要吃饭，亦个个都要念佛的。</p>
<p class="bodyContent">奉劝诸位，不要不自量力，打出格的妄想。总要老老实实的念佛求生西方，才不辜负如来说这个上成佛道，下化众生，成始成终的总持法<a id="page223"></a>
 门，及不枉费十方聚会，在此灵岩清净道场的殊胜因缘。望大家珍重。</p>
<p class="bodyContent">德育启蒙</p>
<p class="bodyContent">孝亲</p>
<p class="bodyContent">身体发肤，受之父母，父母与我，实为一体。</p>
<p class="bodyContent">我爱自身，应孝父母，能不辱身，便是荣亲。</p>
<p class="bodyContent">友爱</p>
<p class="bodyContent">兄弟姊妹，手足骨肉，痛痒相关，休戚与共。</p>
<p class="bodyContent">兄爱弟敬，和和睦睦，相推相爱，家庭之福。</p>
<p class="bodyContent">敬师</p>
<p class="bodyContent">师严道尊，人伦表率，道德学问，是效是则。</p>
<p class="bodyContent">养我蒙正，教我嘉谟，不敬其师，何能受益。</p>
<p class="bodyContent">择友</p>
<p class="bodyContent">近朱者赤，近墨者黑，朋友相处，有损有益。</p>
<p class="bodyContent">益者近之，损者远之，劝善规过，端赖乎兹。</p>
<p class="bodyContent">布衣</p>
<p class="bodyContent">衣取遮体，兼以御寒，大布之衣，惜福养廉。<a id="page224"></a>
</p>
<p class="bodyContent">莫羡绸缎，锦绣华美，折了福寿，自暴自弃。</p>
<p class="bodyContent">蔬食</p>
<p class="bodyContent">蔬食卫生，肉食伤生，杀时恨心，其毒非轻。</p>
<p class="bodyContent">勿贪吃肉，吃了须还，还的时候，真个可怜。</p>
<p class="bodyContent">惜字</p>
<p class="bodyContent">字为至宝，远胜金珠，人由字智，否则愚痴。</p>
<p class="bodyContent">世若无字，一事莫成，人与禽兽，所异唯名。</p>
<p class="bodyContent">惜谷</p>
<p class="bodyContent">田中五谷，以养人民，爱惜五谷，即是善心。</p>
<p class="bodyContent">修善者存，不善者亡，惜谷获福，殄谷遭殃。</p>
<p class="bodyContent">惜阴</p>
<p class="bodyContent">七十古稀，弹指即过，过则已无，何敢懈惰。</p>
<p class="bodyContent">努力勤学，立德立业，自利利他，为世作则。</p>
<p class="bodyContent">仗义</p>
<p class="bodyContent">一举一动，唯义是取，义之所在，无往不利。</p>
<p class="bodyContent">小人见利，即忘其义，虽得小利，究竟吃亏。<a id="page225"></a>
</p>
<p class="bodyContent">清廉</p>
<p class="bodyContent">人生福泽，前世所修，非义而取，是食毒物。</p>
<p class="bodyContent">清而不污，廉而不贪，世所崇敬，荣无加焉。</p>
<p class="bodyContent">知耻</p>
<p class="bodyContent">耻之一字，其利无穷，有与圣近，无与兽同。</p>
<p class="bodyContent">惭耻之服，无得暂卸，我佛训诲，庄严第一。</p>
<p class="bodyContent">尽忠</p>
<p class="bodyContent">一秉真诚，不被妄侵，事亲接物，了无二心。</p>
<p class="bodyContent">只期尽分，不计人知，如是之人，堪为世仪。</p>
<p class="bodyContent">守信</p>
<p class="bodyContent">守信之人，言不妄发，说到做到，不矜不伐。</p>
<p class="bodyContent">无信之人，事事皆假，人所厌弃，不如牛马。</p>
<p class="bodyContent">仁慈</p>
<p class="bodyContent">仁爱慈悲，心之生机，此心愈真，福泽愈深。</p>
<p class="bodyContent">若无此心，势必残刻，纵有宿福，折尽受厄。</p>
<p class="bodyContent">不杀生</p>
<p class="bodyContent">凡属动物，皆有知觉，贪生怕死，唯命是惜。<a id="page226"></a>
</p>
<p class="bodyContent">若戏顽杀，及杀而食，现生后世，决定报复。</p>
<p class="bodyContent">不偷窃</p>
<p class="bodyContent">凡有主物，不可偷取，偷小丧品，偷大招祸。</p>
<p class="bodyContent">偷人之物，折己之福，欲得便宜，反吃大亏。</p>
<p class="bodyContent">不邪淫</p>
<p class="bodyContent">淫欲为害，伤身丧志，虽属夫妻，亦当节制。</p>
<p class="bodyContent">若是邪淫，更非所宜，古今志士，无一犯之。</p>
<p class="bodyContent">不说谎</p>
<p class="bodyContent">言为行表，是本心术，心既不真，行何能正。</p>
<p class="bodyContent">望尔后生，切勿妄语，口是心非，终无结局。</p>
<p class="bodyContent">不吸烟</p>
<p class="bodyContent">烟俱勿吸，以伤卫生，口气常臭，熏天熏人。</p>
<p class="bodyContent">鸦片香烟，其毒极烈，花钱买害，痴人可怜。</p>
<p class="bodyContent">不饮酒</p>
<p class="bodyContent">酒是狂药，饮必乱性，醉则反常，越礼犯分。</p>
<p class="bodyContent">最好勿吃，免致大喝，聪明智慧，常保清白。<a id="page227"></a>
</p>
<p class="bodyContent">不赌博</p>
<p class="bodyContent">赌钱博奕，丧志失时，专心于此，正事弃遗。</p>
<p class="bodyContent">有限光阴，送之儿嬉，破家荡产，罪无了期。</p>
<p class="bodyContent">不奢侈</p>
<p class="bodyContent">奢侈夸富，买祸买贱，君子下看，盗贼来劫。</p>
<p class="bodyContent">布衣蔬食，圣贤仪式，现生后世，人各取则。</p>
<p class="bodyContent">不傲慢</p>
<p class="bodyContent">傲慢轻人，实自呈短，明人知伊，学养俱罕。</p>
<p class="bodyContent">纵到圣位，犹不轻人，绝无凡圣，念存于心。</p>
<p class="bodyContent">不嫉妒</p>
<p class="bodyContent">人有才德，我当赞叹，彼于社会，必有贡献。</p>
<p class="bodyContent">若生嫉妒，是谓愚痴，业报夺汝，宿世慧思。</p>
<p class="bodyContent">不偏见</p>
<p class="bodyContent">人有小智，未闻大道，每执己见，以为最妙。</p>
<p class="bodyContent">坐井观天，所见者小，若登高山，前见自了。</p>
<p class="bodyContent">不迁怒</p>
<p class="bodyContent">有富贵人，气量或小，每因拂意，忿怒牢骚。<a id="page228"></a>
</p>
<p class="bodyContent">迁怒无益，自他烦恼，海涵宽恕，是无价宝。</p>
<p class="bodyContent">不耻问</p>
<p class="bodyContent">能问不能，多问于寡，冀人从己，故先自下。</p>
<p class="bodyContent">若是无知，尤当问人，博学审问，造诣方真。</p>
<p class="bodyContent">跋一</p>
<p class="bodyContent">《印光大师文钞》正续两编，先后刊印不下百十万部，流布国内外。民国二十九一九四○年印公生西后，诸山尊宿，海内知识，纷以大师《文钞正续编》未收之遗稿，录寄上海弘化社印光大师永久纪念会。后经罗鸿涛居士发心编辑《印光大师外集》，曾四次在弘化月刊发表征求遗著启事，经七年搜集，终于一九五○年印公生西十周年，即农历十一月初四日结集成册，请慧容法师楷书抄写，并承妙真和尚、德森老法师、窦存我居士审阅校勘。于一九五八春重新装订成十六册，又目录一册共十七册。因缘不凑，未能付梓，遂将此稿移交苏州灵岩山寺，由妙真和尚保存，珍藏于经楼。十年浩劫，灵岩山寺频遭破坏。一九八○年元旦灵岩修复，明学于藏经楼清刻龙藏柜内发现此稿，完整无恙。劫后幸存，弥足珍贵，生大欢喜心，深感印公于常寂光中慈光加被所致。明学于一九八四年十二月诣福建莆田广化寺谒见圆拙老法师，谈及此事拟付梓流通。即蒙圆老慈悲赞同，一九八九年间，圆老偕持德法师来灵岩山寺，将原稿赍回广化，著手付梓，并由圆老及数位热心居士等负责校对，得以圆满夙愿，嘉惠四众，灵岩山寺为纪念印光大师生西五十周年，曾重印《增广》、《续编文钞》，今又新印此编，时节因缘，甚为希有，不胜<a id="page229"></a>
 赞喜，谨为之记。</p>
<p class="bodyContent">灵岩山寺明学谨识，一九九○年十月一日</p>
<p class="bodyContent">跋二</p>
<p class="bodyContent">灵岩印光大师为近代法门泰斗。力倡净土，匡扶正法，天下景从，厥功甚伟。所著《文钞》正续编，早已风行海内外。李圆净居士辑其《嘉言录》，李净通居士复编《菁华录》，亦均流布甚广，四众几人手一册，前后发行无虑百十万部，古今罕觏漪欤盛哉。大师迁化后，罗鸿涛居士又广搜遗稿辑为《文钞第三编》。未及问世，罗亦西归，存稿二三十年，多历沧桑，终获完璧。今灵岩、广化共谋付梓。大师辞世垂五十年，此编得付剞劂，足征遗泽入人之深，久而不替与佛法之不可思议也，是辑所收，以书信独多。师住世时，远近问法络绎不绝，《一函遍复》发出后，咨叩仍多，大师慈悲，有问必答，且复详审。虽届暮年，一笔不苟，精力充沛，迥异常流，堪与永明寿禅师日课百八事前后媲美，凡此皆大人先生作略，非凡夫所可蠡测。呜呼！大师往矣，无可复询，今获读诵殊胜因缘。幸懔难闻难遇，弥加珍惜，唯诚唯笃，身体力行，方不负耆哲婆心而获真实受用也。赞喜之余，谨赘数语以殿其后。</p>
<p class="bodyContent">一九九○年庚午初夏弟子贡南杨智坚顶礼敬跋于福州之杜园</p>
<p class="bodyContent">跋三</p>
<p class="bodyContent">夫断惑证真，了生脱死，岂易言哉？无信阐提，固无论矣。即令归依佛教，学佛数十年，亦往往不得其门而入。门尚未得，安望其能断惑证真，了生脱死耶？此所以学佛者多，而成就者少也。余于五十余年前，即<a id="page230"></a>
 得读《印光法师文钞》。初尚未识其妙，其后反复读诵，始略窥门径。今已日薄桑榆，死期将至，重读遗编，恍然大悟。深知末世凡夫，真欲断惑证真，了生脱死者，非遵循印公遗教不可也。入佛之门，其在是矣。请略言之。</p>
<p class="bodyContent">一者，入道之初，发足伊始，必须遵循印公遗教，致力于克己复礼，闲邪存诚之功。克者，胜也。己者，私欲也。六尘之境，五欲之乐，凡心之所好，情之所慕，粗则声色货利，细则学问知见。乃至进退毁誉，盛衰得失，死生祸福，足以动吾心者，皆为私欲。必战而胜之，不令纤毫，滞于胸中。然后心地空明，皎若琉璃，脱洒自在，无所障碍。必至此地，学佛方有入手处。复者，还也。礼者，理也。战胜己私，而后始得还归于真如之理也。一切凡夫，蔽于己私，而违逆于真如之理也，久矣。今日发心学佛，固当以此为始也。闲者，防闲也。邪者，非理之思也。凡淫声美色，荡心佚志。狂情戾气，悖理违真。游辞浮文，废时愒日。异端曲说，背经侮圣。如是之类，皆名非理。当防闲之，不令入于吾心。即是防非止恶之意也。存者，持而不失也。诚者，真实之心也。即《起信论》所说直心正念真如是也。斯乃自利利他二行之本也。近世号称知识者，往往好钻研名相，驰骤空有，涉猎三藏，挥斥五宗，却不知克己复礼，闲邪存诚为何事。于是心口相违，表里不一。甚则闲居为不善，无所不至。身犹在世，心已先亡。及乎临终舍报之时，怕怖慞惶，不知所措。反咎修行无益，佛法匪灵。岂不谬哉？</p>
<p class="bodyContent">二者，必须遵循印公遗教，深信因果感应，事相不虚。夫全事即理，全理成事。全事即理，故因果感应之事，全即真如实相之理。全理成事，故真如实相之理，全成因果感应之事。且事有挟理之功，理无独立之能。执事昧理，不虚往生之益。执理废事，必堕空亡之祸。是故，学佛之人，必于因果感应之事相，笃信而无疑也。凡吾之所作，身口意三业，皆因也。吾之所受，依正二报，皆果也。因之与果，如镜之现像，如影之<a id="page231"></a>
 随形，无无因之果，亦无无果之因。又吾之所为，皆感也。诸佛菩萨，乃至天地鬼神，现身设化，福善祸淫，皆应也。感如磁铁，应如桴鼓。有感必应，应必由感。祸福无门，唯人自召。升沉殊途，皆由业作。是故，古之贤圣，无不战兢于起心动念之时，惕厉于应事接物之间。造次颠沛，不敢怠荒。印公大师常教人读《感应篇汇编》、《阴骘文广义》诸书，极有深意。惜乎！今之学佛者，多不识此义，更无论乎服膺。乃有盛倡无神，妄说真空，拨无因果，全废行持。食肉杀生，不碍菩提之路。淫坊酒肆，皆是寂灭之场。听其言也，高在九天之上。察其所行，则卑于九地之下。正信学人，不应为此类邪说所惑也。</p>
<p class="bodyContent">三者，必须遵循印公遗教，欣净厌秽，持佛名号，仗他佛力，求生西方。一切众生，本具真如之性，是为正因。遇诸佛菩萨，善知识等，以之为缘。因缘具足，则能厌生死苦，欣求涅槃，发心修行。必须先有欣厌之心，方可入佛。若无此心，即是一阐提，当堕蔑戾车，不足与言佛法也。已具欣厌，当识入道之门。归元无二，方便多门。凡夫入道，宗说殊途。而龙树菩萨判一代时教为二种道。一者，难行道。二者，易行道。言难行道者，谓在五浊之世，于无佛时，求阿毗跋致为难。譬如陆路，步行则苦，故曰难行道。言易行道者，谓以信佛因缘，愿生净土，起心立德，修诸行业，佛愿力故，即便往生。以佛力住持，即入大乘正定之聚。正定聚者，即是阿毗跋致不退位也。譬如水路，乘船则乐，故名易行道也。难行道者，谓仗自力。易行道者，仗他力也。何谓自力？譬如有人，怖畏生死，发心出家，修定发通，游四天下，名为自力。此则谈何容易？若仗自力，吾辈下劣凡夫，万劫千生，脱苦无望。何者他力？如有劣夫，以己身力，掷驴不上，若从轮王，即便乘空，游四天下。即轮王威力，故名他力。是知吾辈凡夫，欲出苦轮，惟有仰仗弥陀法王之力，起心立行，求生净土。临命终时，即见弥陀如来光台迎接，遂得往生。高登九品，长谢百忧，见佛闻法，证无生忍。然后乘大愿轮，行普贤行，现身尘刹，广利<a id="page232"></a>
 众生。《普贤行愿品》偈云：“彼佛众会咸清净，我时于胜莲华生，亲睹如来无量光，现前授我菩提记。蒙彼如来授记已，化身无数百俱胝，智力广大遍十方，普利一切众生界。”此皆仰仗他佛慈力之所致也。又，净土之行，念佛为宗。念佛法门，亦复多途，唯有持名一法，下手易而成功高，用力少而得效速，为最适宜于末世行人之所修。自善导和尚，著《观经疏》，特重持名，至印公大师。净宗诸祖，莫不皆然。莲池大师临终教人，“老实念佛，莫捏怪”。言老实念佛者，即老实持名也。小本所说，一日至七日，一心不乱，谓持名也。纵令散心，亦得离苦，况获事理一心者乎？是知真欲断惑证真，了生脱死者，当此末法，必修净土持名念佛法门而后可也。不堕邪网，不被魔罥，不惑异说，不迷歧途，遵大王路，入华屋门，后之学者，当知所务矣。乃复有人，于此殊胜法门，不愿修学。而欲长住娑婆，徒受痛烧，万劫千生，无有依怙。纵令极其愚昧，亦不应不识是非，若是之甚也。《印光法师文钞》正续两编，久已出版流通，风行遐迩。四十余年前，上海罗鸿涛居士，复广抄录正续两编未收之遗文数百篇，题曰《印光法师文钞三编》。其手抄本，藏于苏州灵岩山寺，以因缘未凑，莫能出版。一九八四年十二月，明学和尚诣福建莆田广化寺谒见圆拙老法师，谈及此事，拟付梓流通，圆公早年住灵岩念佛堂，亲聆印公开示，于印公遗教，崇敬之至，一向受持奉行，并以此教人，普应群机。闻知是事，欢喜赞同，遂请回广化校对排版付印。今《三编》即将出版，令余作序。余以下劣凡愚，岂敢以鄙文陋词，冠于祖师法教之前？然亦不敢违逆圆公之命，遂作此文，略陈所见，附于卷末。仍乞正其谬妄，匡其不逮，则不胜感祷之至也。</p>
<p class="bodyContent">公元一九八九年十二月私淑弟子王永元顶礼谨跋<a id="page233"></a>
</p>
<p class="bodyContent">附录</p>
<p class="bodyContent">中兴净宗印光大师行业记</p>
<p class="bodyContent">师讳圣量，字印光，别号常惭愧僧，陕西郃阳赵氏子。幼随兄读儒书，颇以圣学自任，和韩、欧辟佛之议。后病困数载，始悟前非，顿革先心。出世缘熟，年二十一，即投终南山南五台莲华洞寺出家，礼道纯和尚剃染，时清光绪七年辛巳岁也。明年，于陕西兴安县双溪寺，印海定律师座下受具。师生六月即病目，几丧明，后虽愈，而目力已损，稍发红，即不能视物。受具时，以师善书，凡戒期中所有写法事宜，悉令代作。写字过多，目发红如血灌。幸师先于湖北莲华寺充照客时，于晒经次，得读残本《龙舒净土文》，而知念佛往生净土法门，乃即生了生脱死之要道。因此目病，乃悟身为苦本，即于闲时，专念佛号，夜众睡后，复起坐念佛，即写字时，亦心不离佛。故虽力疾书写，仍能勉强支持，及写事竟，而目亦全愈。由是深解念佛功德不可思议，而自行化他，一以净土为归，即造端于斯也。</p>
<p class="bodyContent">师修净土，久而弥笃，闻红螺山资福寺，为专修净土道场，遂于二十六岁光绪十二年丙戌辞师前往。是年十月入堂念佛，沐彻祖之遗泽，而净业大进。翌年正月，告暂假朝五台，毕，仍回资福。历任上客堂、香灯、寮元等职。三载之中，念佛正行而外，研读大乘经典，由是深入经藏，妙契佛心，径路修行，理事无碍矣。年三十十六年庚寅至北京龙泉寺为行堂。三十一十七年辛卯住圆广寺。越二年十九年癸巳普陀山法雨寺化闻和尚，入都请藏，检阅料理，相助乏人。众以师作事精慎，进之。化老见师道行超卓，及南归，即请伴行，安单寺之藏经楼。寺众见师励志精修，咸深钦佩，而师欿然不自足也。二十三年丁酉夏，寺众一再坚请讲经，辞不获已，乃为讲《弥陀便蒙钞》一座。毕，即于珠宝殿侧闭关，两<a id="page234"></a>
 期六载，而学行倍进。出关后，由了余和尚与真达等，特创为莲篷供养，与谛闲法师，先后居之。未几，仍迎归法雨。年四十四三十年甲辰因谛老为温州头陀寺请藏，又请入都，助理一切。事毕南旋，仍住法雨经楼。师出家三十余年，终清之世，始终韬晦，不喜与人往来，亦不愿人知其名字，以期昼夜弥陀，早证念佛三昧。</p>
<p class="bodyContent">然鼓钟于宫，声闻于外，德厚流光，终不可掩。民国纪元，师年五十有二，高鹤年居士，乃取师文数篇，刊入上海《佛学丛报》，署名常惭。人虽不知为谁，而文字般若，已足引发读者善根。逮民六年五十七岁徐蔚如居士，得与其友三书，印行，题曰《印光法师信稿》。七年五十八岁搜得师文二十余篇，印于北京，题曰《印光法师文钞》。八年五十九岁复搜得师文，再印续编，继合初续为一。九十两年，复有增益，乃先后铅铸于商务印书馆，木刻于扬州藏经院。十一至十五年间，迭次增广，复于中华书局印行，题曰《增广印光法师文钞》。夫文以载道，师之《文钞》流通，而师之道化遂滂浃于海内。如《净土决疑论》、《宗教不宜混滥论》，及《与大兴善寺体安和尚书》等，皆言言见谛，字字归宗，上符佛旨，下契生心，发挥禅净奥妙，抉择其间难易，实有发前人未发处。徐氏跋云：“大法陵夷，于今为极，不图当世尚有具正知正见如师者，续佛慧命，于是乎在。”又云：“师之文，盖无一语无来历，深入显出，妙契时机，诚末法中应病良药。可谓善识法要，竭忱倾仰者矣。”故当初徐居士特持书奉母，躬诣普陀，竭诚礼觐，恳求摄受，皈依座下。师犹坚持不许，指徐母子往宁波观宗寺皈依谛公。民八年，周孟由兄弟，奉庶祖母登山，再四恳求，必请收为弟子。师观察时机，理难再却，故为各赐法名。此为师许人皈依之始，而《文钞》亦实为之缘起也。师之为文，不独佛理精邃，即格致诚正，修齐治平，五伦八德等，儒门经世之道，不背于净业三福者，亦必发挥尽致，文义典雅，所以纸贵洛阳，人争请读。由是而慕师道德，渴望列于门墙之善男信女，日益众多。或航海梯山，而请求摄受。或<a id="page235"></a>
 鸿来雁往，而乞赐法名。此二十余年来，皈依师座之人，实不可以数计。即依教奉行，吃素念佛，精修净业，得遂生西之士女，亦难枚举。然则师之以文字摄化众生，利益世间，有不可思议者矣。</p>
<p class="bodyContent">师之耳提面命，开导学人，本诸经论，流自肺腑。不离因果，不涉虚文。应折伏者，禅宿儒魁，或遭呵斥，即达官显宦，绝无假借。应摄受者，后生末学，未尝拒却，纵农夫仆妇，亦与优容。一种平怀，三根普利，情无适莫，唯理是依。但念时当叔季，世风日下，非提倡因果报应，不足以挽颓风而正人心。人根陋劣、非实行信愿念佛，决不能了生死而出轮回。故不拘贵贱贤愚，男女老幼，凡有请益，必以诸恶莫作，众善奉行，因果报应，生死轮回之实事实理，谆谆启迪，令人深生憬悟，以立为人处世之根基。进以真为生死，发菩提心，信愿念佛，求生西方之坦途要道，教人切实奉行，以作超凡入圣之捷径。虽深通宗、教，从不谈玄说妙。必使人人皆知而能行，闻者悉皆当下受益。此即莲池大师，论辩融老人之言曰：“此老可敬处，正在此耳。”因师平实无奇，言行合一，所以真修实践之士，咸乐亲近。致使叩关问道者，亦多难胜数。且师以法为重，以道为尊，名闻利养，不介于怀。民十一年六十二岁定海县陶在东知事，会稽道黄涵之道尹，汇师道行，呈请大总统徐，题赐“悟彻圆明”匾额一方。赍送普陀，香花供养，极盛一时。缁素欣羡，师则若罔闻知。有叩之者，答以虚空楼阁，自无实德，惭愧不已，荣从何来等语。当今竞尚浮夸之秋，而澹泊如师，实足挽既倒之狂澜，作中流之砥柱，若道若俗，获益良多。</p>
<p class="bodyContent">师俭以自奉，厚以待人。凡善信男女，供养香敬，悉皆代人广种福田，用于流通经籍，与救济饥贫。但权衡轻重，先其所急，而为措施。如民十五年六十六岁长安被困，解围后，即以印《文钞》之款，急拨三千圆，托人速汇赈济。凡闻何方被灾告急，必尽力提倡捐助，以期救援。二十四年七十五岁陕省大旱，得王幼农居士函告，即取存折，令人速汇一千圆助急赈。汇后，令德森查帐，折中所存，仅百余圆。而报国寺一<a id="page236"></a>
 切需用，全赖维持，亦不介意。二十五年七十六岁应上海护国息灾法会说法时，闻绥远灾情严重，即对众发表，以当时一千余人皈依求戒等香敬，计洋二千九百余圆，尽数捐去，再自拨原存印书之款一千圆为倡。及回苏，众在车站迎接，请师上灵岩一观近年景象。犹急往报国，取折饬汇讫，而后伴众登山。师之导众救灾，己饥己溺之深心，类皆如是。魏梅荪、王幼农等居士，在南京三汊河，发起创办法云寺放生念佛道场，请师参加，并订定寺规。继由任心白居士，商请上海冯梦华、王一亭、姚文敷、关絅之、黄涵之等诸大居士，开办佛教慈幼院于其间，一一皆仗师之德望，启人信仰，而得成就。且对慈幼院之教养赤贫子弟，师益极力助成。其中经费，由师劝募，及自捐者，为数颇巨。即上海市佛教会所办慈幼院，师亦力为赞勷。至其法施，则自印送《安士全书》以来，及创办弘化社，二十余年，所印各书，不下四五百万部，佛像亦在百万余帧，法化之弘，亦复滂溥中外。综观师之一言一行，无非代佛宣化，以期挽救世道人心，俾贤才辈出，福国利民。而其自奉，食唯充饥，不求适口。衣取御寒，厌弃美丽。有供养珍美衣食，非却而不受，即转锡他人。若普通物品，辄令持交库房，俾大众共享，决不自用。此虽细行，亦足为末世佛子，矜式者也。</p>
<p class="bodyContent">师之维护法门，功难思议。其最重要者，若前次欧战时，政府有移德侨驻普陀之议。师恐有碍大众清修，特函嘱陈锡周居士，转托要人疏通，其事遂寝。民十一年六十二岁江苏义务教育期成会会长等，呈准省府借寺庙作校舍。定海知事陶在东，函师挽救。师即函请王幼农、魏梅荪二居士设法，并令妙莲和尚奔走，遂蒙当局明令保护。十六年六十七岁政局初更，寺产毫无保障，几伏灭教之祸，而普陀首当其冲。由师舍命力争，始得苟延残喘。及某君长内政，数提庙产兴学之议，竟致举国缁素，惊惶无措。幸师与谛老在申，得集热心护法诸居士计议，先疏通某君，次派代表请愿，而议未实行。逮某君将退，又颁驱僧夺产条例，期<a id="page237"></a>
 次第剥夺，以达灭教目的。幸条例公布，某即交卸，得赵次陇部长接篆，师特函呈设法，遂无形取消。继嘱焦易堂居士等鼎力斡旋，始将条例修正，僧侣得以苟安。二十二三年七十三四岁安徽阜阳古刹资福寺，唐尉迟敬德造供三佛存焉，全寺为学校占据。山西五台碧山寺广济茅篷，横遭厄运。两皆涉讼官厅，当道偏听一面之辞，二寺几将废灭。各得师一函，忽转视听。广济因此立定真正十方，永远安心办道之基础。资福亦从兹保全，渐次中兴。二十四年七十五岁全国教育会议，某教厅长，提议全国寺产作教育基金，全国寺庙改为学校。议决，呈请内政部，大学院备案。报端揭载，群为震惊。时由佛教会理事长圆瑛法师，及常务理事大悲、明道诸师，关黄屈等诸居士，同至报国叩关请示。师以卫教相勉，及示办法。返沪开会，公举代表，入都请愿。仗师光照，教难解除。江西庙产，自二十二至二十五七十六岁四年之内，发生三次大风波，几有灭尽无遗之势。虽由德森历年呼吁，力竭声嘶。中国佛教会，亦多次设法。终得师之慈光加被，感动诸大护法，群起营救，一一达到美满结果，仍保安全。此其荦荦大者。其他小节，于一函或数言之下，消除劫难，解释祸胎，则随时随处，所在有之，不胜枚举。非师之道德，足以上感龙天，下孚群情，乌能至此？</p>
<p class="bodyContent">师之无缘慈悲，化及囹圄，及与异类。民十一二年，应定海县陶知事请，物色讲师，至监狱宣讲，乃推智德法师应聘。师令宣讲《安士全书》等，关于因果报应，净土法门各要旨，狱囚亦多受感化。及沪上王一亭、沈惺叔等居士，发起江苏监狱感化会，聘师为名誉会长。讲师邓朴君、戚则周即明道师在俗姓名、乔恂如等居士，皆师之皈依弟子。由师示以心佛众生，三无差别，及注重因果，提倡净土，为讲演之要目。而狱官监犯，因之改过迁善，归心大法，吃素念佛者，亦大有其人。其于异类也，十九年七十岁二月，师由申太平，赴苏报国，铺盖衣箱，附来臭虫极多。孳生之蕃，致关房会客窗口与外之几上，夏秋之间，均常见臭虫往来。有<a id="page238"></a>
 弟子念师年老，不堪其扰，屡请入内代为收拾，师皆峻拒不许。且云，此只怪自己无道德。古高僧，不耐臭虫之扰，乃告之曰，畜生，你来打差，当迁你单。虫即相率而去。吾今修持不力，无此感应，夫复何言？泰然处之，终不介意。至二十二年七十三岁臭虫忽然绝迹，师亦不对人言。时近端午，德森念及问师，答云：“没有了。”森以为师年老眼花，故一再坚请入内检查，确已净尽，了无踪迹，殆亦为师迁单去矣。师在关净课外，常持大悲咒加持水米，以赐诸医束手之危病者，辄见奇效。一日报国藏经楼，发现无数白蚁，师在山闻之，赐大悲水令洒之，白蚁亦从此绝迹，此为二十七年夏事也。师之法力神应，类多如此。</p>
<p class="bodyContent">师固不喜眷属，故无出家剃徒。然渴仰亲近，迭承训诲，深沾法益，在家二众，不可胜数。其出家缁侣，除与谛老法师为最相契之莲友外，而久承摄受，饱餐法乳，仍承以莲友相待者，过去则有了余和尚，现在尚有了清和尚及真达二人。确居学人之列者，已故则有圆光、康泽、慧近、明道诸师。现在尚有妙莲、心净二和尚，及莲因、明西二师，与妙真、了然、德森等，暨现在灵岩、报国二寺诸师。此乃专指常久亲近，屡蒙教导提携，沐恩戴德，有逾剃度恩师者。若随缘请益，通函问道，及读师之《文钞》，与流通各书，而沐法泽者，盖亦不可胜举。然则师虽不收徒弟，而中外真正佛子，实多数赖以为师。师又宿誓不作寺庙主，自客居法雨，二十余年，晦迹精修，绝少他往。自民国七年，印《安士全书》以来，迭因事至沪，苦乏安居之所。真达于民十一年，翻造太平寺时，为师特辟净室一间，从此来沪，卓锡太平。而力护法门诸君子，如南京魏梅荪，西安王幼农，维扬王慧常，江西许止净，嘉兴范古农，沪上冯梦华，施省之，王一亭，闻兰亭，朱子桥，屈文六，黄涵之，关絅之等诸居士，或因私人问道，或因社会慈善，有所咨询，亦时莅太平，向师请益。至各方投函者，更仆难胜数。则太平兰若，名传遐迩，亦自师显。至民十七年六十八岁师因厌交通太便，信札太多，人事太繁，急欲觅地归隐。真达乃<a id="page239"></a>
 与关絅之、沈惺叔、赵云韶诸大居士商。三居士，遂将苏州报国寺，举以供养。即由弘伞、明道二人，前往接管，真达以数千圆修葺。故十八年，师离山在沪，校印各书，急欲结束归隐，时有广东弟子黄筱伟居士等数人，建筑精舍，决欲迎师赴香港，师已允往。真达乃以江浙佛地，信众尤多，一再坚留。终以法缘所在，遂于十九年七十岁二月往苏，即就报国掩关。先是木渎灵岩，真达请示于师，立为十方专修净业道场，一切规约章程，悉秉师志而定。三四年来，以旧堂狭隘，不能容众，正在设法改建堂寮，从事刷新。适师至苏，与灵岩咫尺，内外施设，请益多缘，而仰承指导，日就振兴。灵岩迄今，推为我国净土宗第二道场者，岂偶然哉？师在关中，佛课余暇，圆成《普陀》、《清凉》、《峨眉》、《九华》，各志之修辑，及函复弟子学人问法。今四山志，已早出版流通，函答诸文亦已有《文钞》续编印行，多为师至苏以后之所赐者，可谓恒顺众生，无有疲厌者矣。逮二十六年七十七岁冬，为时局所迫，苏垣势不可不住，不得已，顺妙真等请，移锡灵岩。安居才满三载，孰料智积菩萨显圣之刹，竟为我师示寂归真之地耶。</p>
<p class="bodyContent">师之示寂也，预知时至。二十九年春，《复章缘净居士书》，有云：“今已八十，朝不保夕。”又云：“光将死之人，岂可留此规矩？”逮冬十月二十七日，略示微疾。至二十八日午后一时，即命召集在山全体职事，及居士等，至关房会谈。告众曰灵岩住持，未可久悬。”即命妙真任之。众表赞同，乃詹十一月初九日为升座之期，师云：“太迟。”改选初四，亦云：“迟了。”后择初一，即点首曰：“可矣。”旋对众开示本寺沿革，达两小时余。后虽精神渐弱，仍与真达等，时商各事，恬适如常，无诸病态。初三晚，仍进稀粥碗许。食毕，语真达等云：“净土法门，别无奇特，但要恳切至诚，无不蒙佛接引，带业往生。”此后精神逐渐疲惫，体温降低。初四早一时半，由床上起坐云：“念佛见佛，决定生西。”言讫，即大声念佛。二时十五分，索水洗手毕，起立云：“蒙阿弥陀佛接引，我要去了。大<a id="page240"></a>
 家要念佛，要发愿，要生西方。”说竟，即移坐椅上，面西端身正坐。三时许妙真至，承嘱咐云：“汝要维持道场，弘扬净土，不要学大派头。”后不复语，只唇动念佛。延近五时，在大众念佛声中，安详西逝。按数日之间，一切安排，如急促妙真实任住持等，虽不明言所以，确是预知时至之作略。身无一切病苦厄难，心无一切贪恋迷惑。诸根悦豫，正念分明。舍报安详，如入禅定。观师之一生自行化他，及临终瑞相，往生莲品，当然不在中下。师生于清咸丰十一年辛酉，十二月十二日辰时。寂于民国二十九年庚辰，十一月初四日卯时。世寿八十，僧腊六十。灵岩赖师以中兴，而得师示现生西模范，时节因缘，有不可得而思议者矣。兹谨卜明年辛巳，二月十五日佛涅槃日，适师西逝百日之期，举火荼毗，奉灵骨塔于本山石鼓之东南。</p>
<p class="bodyContent">师之叶落归根，悟证如何，吾人博地凡夫，皆无他心道眼，不敢妄评。唯读师迭次出版之《文钞》，与本年新印之《续编》，及凡经手流通各书。其提倡念佛，发挥道妙，自行化他，笃切修持之实行，有功净土，足征为乘愿再来之人无疑也。凡信愿念佛，洞明净宗确旨之士，当不致有何拟议。达等随侍最久，知之颇详，爰将师之一行业，略述梗概，而为之记。</p>
<p class="bodyContent">中华民国二十九年岁次庚辰腊月初八日真达、妙真、了然、德森等顶礼敬述</p>
<p class="bodyContent">弘一法师复王心湛居士书</p>
<p class="bodyContent">一九二三年二月温州</p>
<p class="bodyContent">心湛居士道席：损书，承悉一一。小印仓卒镌就，附邮奉慧览。刻<a id="page241"></a>
 具久已抛弃，假铁锥为之。石质柔脆，若佩带者，宜以棉围衬，否则印文不久即磨灭矣。朽人于当代善知识中，最服膺者惟光法师。前年尝致书陈情，愿厕弟子之列，法师未许，去岁阿弥陀佛诞，于佛前燃臂香，乞三宝慈力加被，复上书陈请，师又逊谢。逮及岁晚，乃再竭诚哀恳，方承慈悲摄受，欢喜庆幸，得未曾有矣。法师之本，吾人宁可测度，且约迹论，永嘉周孟由尝云：“法雨老人，禀善导专修之旨，阐永明料简之微。中正似莲池，善巧如云谷，宪章灵峰明蕅益大师，步武资福清彻悟禅师，宏扬净土，密护诸宗。明昌佛法，潜挽世风，折摄皆具慈悲，语默无非教化，三百年来一人而已。”诚不刊之定论也。孟由又属朽人当来探询法师生平事迹，撰述传文，以示后世，亦已承诺。他年参礼普陀时，必期成就此愿也。率以裁复，未能悉宣。</p>
<p class="bodyContent">二月四日昙昉疏答 录自弘一法师</p>
<p class="bodyContent">法语别录</p>
<p class="bodyContent">若论念佛法门，唯以信愿行三法为其宗要。三法具足，决定往生。若无真信切愿，纵有真行，亦不能生。况悠悠泛泛者哉。蕅益所谓，得生与否，全由信愿之有无。品位高下，全由持名之深浅。乃三世不易之常谈，三根普被之妙道也。宜通身靠倒，庶亲证实益耳。</p>
</body>
</html>
