<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" lang="zh-CN">
<head><title></title>
<link href="main.css" rel="stylesheet" type="text/css" />
</head>
<body>
<h2 id="CHP1-5">附录南五台山圆光寺《观音》菩萨示迹之记</h2>
<p class="bodyContent">山去陕西省城七十里</p>
<p class="bodyContent">示迹之记，文词典雅，叙事精详。惜于菩萨不思议无作妙力，殊欠发挥。量不揣固陋，勉述一赞，以冠于首。俾事理交融，体用咸彰。生之<a id="page606"></a>
 所以能感，圣之所以能应，俱在斯焉。以企后之览者，发菩提心，见贤思齐。以观音之心为心，以观音之事为事。庶可亦为未来世之观世音耳。虽文不雅驯，而其意义有可取焉。赞曰：</p>
<p class="bodyContent">观音大士，于无量劫，久成佛道。为度众生，不离寂光，现菩萨身。又复普应群机，垂形六道。以三十二应，十四无畏，四不思议无作妙力，寻声救苦，度脱群萌。应以何身得度者，即现何身而为说法。直同月印千江，春育万卉。虽则了无计虑，而复毫不差殊。良由彻证唯心，圆彰自性。悲运同体，慈起无缘。即众生之念以为心，尽法界之境以为量。是知无尽法界，无量众生，咸在菩萨寂照心中。故得云布慈门，波腾悲海，有感即赴，无愿不从也。</p>
<p class="bodyContent">释圣量和南谨述 此下乃示迹之记</p>
<p class="bodyContent">大山岩穴，龙蛇所居。岁久成妖，肆其凶孽。吞啮不已，祸及生民。变怪升腾，非人所制。若非应身大士，孰能救济？巍巍乎妙智神力，其容思议。然于不思议境，强以文字纪述事迹者，冀千载之下，方来君子，启深信耳。昔隋时仁寿中，此山有毒龙焉。以业通力，变形为羽人。携丹药货于长安，诈称仙术，以欺愚俗。谓此药之灵，服者立升于天。呜呼！无知之民，轻信此语，凡服此药而升天者，不知其几何。又安知堕彼羽人之穴，以充口腹耳。而一方之民，尚迷而不悟。唯我大士，以悲愿力，现比丘身。结草为庵，止于峰顶。以妙智力，伏彼妖通。以清净风，除其热恼。慈念所及，毒气潜消。龙获清凉，安居岩穴。民被其德，各保其生。昔之怪异，不复见矣。由此灵贶达于朝廷，以其于国有功，于民有惠，建寺峰顶，而酬酢之。大士以慈风法雨，普济含灵。慧日净辉，破诸冥暗。于是缙绅向慕，素俗钦风。割爱网以归真，弃簪缨而入道。大士尝居磐石，山猿野兽，驯绕座隅，百鸟聚林，寂然而止。如听法音，久而方散。呜呼！建寺之明年，六月十九日，大士忽示无常，恬然入灭。异香满室，愁雾蔽空。鸟兽哀鸣，山林变色。于是寺众闻于朝廷。中使降香，奉敕赙<a id="page607"></a>
 赠，以崇冥福。荼毗之际，天地晦冥。斯须之间，化为银界。忽闻空中箫鼓响，山岳摇，瑞云奔飞，异香馥郁。忽于东峰之上现金桥，桥上列诸天众，各竖幢幡，及雨金华，纷纷而不至于地。最后于南台上，百宝灿烂，广莫能知，冲天无际，影中隐隐现自在端严之相。慈容伟丽，缨络铢衣。天风飘飘，焕然对目。尔时缁白之众，千百余人，咸睹真仪，悲喜交集，莫不涕泣瞻依，称名致敬，始知观音大士示迹也。清气异香，经于累月。左仆射高公，具奏其事。皇上览表，嘉叹久之。收骨起塔，御书牌额，锡号为观音台寺。拨赐山林田土，方广百里。每岁时降御香。度僧设供，大崇法化。至唐大历六年，改号为南五台山圣寿寺焉。五代之世，兵火连绵。诸台殿宇，并遭焚毁。虽有残僧坏屋，尚与木石共处矣。至宋太平兴国三年夏，前后六次，现五色圆相，祥云等瑞。主僧怀伟具申府尹，被奏天廷。敕赐金额，为五台山圆光之寺。由是增修宝殿，绘塑真仪。烟霞与金碧争辉，铎韵共松风演妙。诸台屋宇，上下一新。嗣续住持，香灯不绝。慈辉所烛，石孕祥云。法雨所沾，水成甘露。台南数百步，有石泉焉。注之方池，色味甘洁。能除热恼，能润焦枯。舒之则沙界滂沱，卷之则石池澄湛。或时亢旱，迎请者相继于道途。感应如期，州郡已彰于简牍。怀生蒙祐，草木沾恩。自昔迄今，声华不泯。噫，大圣以悲愿力，福被一方，而一方之民，亦不忘于慈祐。每遇清明之月，及夏季忌辰，不远百里，陟险登危。皆以净心踵足而至者，何啻百千万耶？扶老携幼，阗溢道路，相继月余。各以香花音乐，缯盖幢幡资生之具，持以供养。于是头面顶礼，致敬致恭。睹相瞻仪，旋绕赞叹。莫不洗罪蒙福，弭障沾恩，岂徒为奔走跋涉而已哉。寺僧法忍，虑其岁月经久，灵迹湮没，持诸残碑，嘱为斯记。普明固辞弗获，甚愧非文。倘遇贤士，改而正诸，不亦宜乎？</p>
<p class="bodyContent">太白山释普明谨撰</p>
<p class="bodyContent">元至元七年庚午正月十五日都院主僧释澄渊立石<a id="page608"></a>
</p>
<p class="bodyContent">念佛三昧摸象记</p>
<p class="bodyContent">了余师原稿，略为笔削，以《佛学丛报》检错数句，故录原文。</p>
<p class="bodyContent">岁在丙午，予掩关于慈溪之宝庆寺，谢绝世缘，修习净业。值寺主延谛闲法师，讲《弥陀疏钞》于关傍。予遂效匡衡凿壁故事，于关壁开一小窦。不离当处，常参讲筵，从兹念佛，愈觉亲切。佛号一举，妄念全消。透体清凉，中怀悦豫，直同甘露灌顶，醍醐沃心。其为乐也，莫能喻焉。一日，有客诣关而问曰：“念佛一法，吾已修持二十余年。于生信发愿修行非不真切。而业深障重，终未能到一心不乱境界。窥吾根性，只合带业往生。虽念佛三昧，非此生所敢冀。其能得之法，与所得之相，师其为我言之。”予曰：“三昧境相，唯证方了。如人饮水，冷暖自知。我既未证，焉能宣说？”客固请不已。予曰：“若论其法，必须当念佛时，即念返观。专注一境，毋使外驰。念念照顾心源，心心契合佛体。返念自念，返观自观。即念即观，即观即念。务使全念即观，念外无观。全观即念，观外无念。观念虽同水乳，尚未鞫到根源。须向者一念南无阿弥陀佛上，重重体究，切切提撕。越究越切，愈提愈亲。及至力极功纯，豁然和念脱落，证入无念无不念境界。所谓灵光独耀，迥脱根尘，体露真常，不拘文字，心性无染，本自圆成，但离妄念，即如如佛者，此之谓也。工夫至此，念佛法得，感应道交，正好著力。其相如云散长空，青天彻露。亲见本来，本无所见。无见是真见，有见即随尘。到此则山色溪声，咸是第一义谛；鸦鸣鹊噪，无非最上真乘。活泼泼应诸法，而不住一法；光皎皎照诸境，而了无一物。语其用，如旭日之东升，圆明朗照。语其体，犹皓月之西落，清净寂灭。即照即寂，即寂即照。双存双泯，绝待圆融。譬若雪覆千山，海吞万派。唯是一色，了无异味。无挂无碍，自在自如。论其<a id="page609"></a>
 利益，现在则未离娑婆，常预海会。临终则一登上品，顿证佛乘。唯有家里人，方知家里事。语于门外汉，遭谤定无疑。”</p>
<p class="bodyContent">又问：“人于日用，普应诸缘，何能触目菩提，头头是道乎？”答：“心生则种种法生，心灭则种种法灭。万境不出一心，一心融通万境。若了心体本空，何妨该罗万象。须知万象如幻，生灭唯是一心。诸缘无缚，本自解脱。六尘不恶，还同正觉。心境一如，有何挂碍？不见《华严》事事无碍法界？所谓一一尘中一切刹，一一心中一切心。一一心尘复互周，重重无尽无障碍。以故器界毛尘，云台宝网，咸宣性海，悉演真乘。竖穷三际，横遍十方，觅一毛头许不是道者，亦不可得，则法法头头，无非大寂灭场。心心念念，悉契萨婆若海。唯心妙境，唯境妙心。离四句，绝百非，绝待圆融，何可得而思议也哉？”上来所说，如盲摸象。虽未离象，恐非全象。笔以记之，以质诸亲见之者。</p>
<p class="bodyContent">劝毁淫书说</p>
<p class="bodyContent">维扬张瑞曾居士，重刻《格言联璧》，令光校订。以原文质略殊难感发，因为笔削，俾文义顺畅。居士欲广流传，劝附入《文钞》，遂略标缘起，列于附录科中，庶阅者不至以掠人之美见诮也。释印光记</p>
<p class="bodyContent">三代而下，世多邪说。而邪说之最足以害人心世道者，莫如淫词小说为甚。盖圣贤经传，唯恐不能觉天下之愚迷。而淫词小说，唯恐不能丧斯民之廉耻。以故小说出而淫风炽，淫词兴而贞德衰。然谁无羞恶之心，岂肯作禽兽之事？但以聪明子弟，灵敏妇女，一睹此书，悉为所惑。初则艳其词章，以为佳妙。继则情随文转，不能自持。遂致竟以希圣希贤宜家宜国之身，甘作钻穴逾墙偷香窃玉之事，而绝无顾惜者，皆此等邪书之所蛊惑也。其毒人也，烈于蜜饯砒霜；其陷人也，惨于雪覆坑坎。令<a id="page610"></a>
 人灭理而乱伦，折福而损寿，破家而杀身，辱先而绝后。及其死也，尚使神识堕于地狱，受诸极苦。久经长劫，莫由出离，可不哀哉？凡作此书，及贩卖此书者，其罪甚于叛逆之首，乱贼之魁，当为国法所必诛，天律所不赦也。奉劝当权诸名公伟人，及一切有心世道仁人君子。凡见此等人，务必劝令改业。凡见此等书及板，务必尽行焚毁。有力则独任其资，无力则劝众共举。又祈辗转化导，俾人各景从。必期于世间永无此书，人民各敦彝伦而后已。将见佛天云护，灾障冰消。身心安泰，家门迪吉。富寿康宁，现身获箕畴之五福。勋徽爵位，后裔纳伊训之百祥矣。特将收藏小说四害，并焚毁淫书十法，详列于后，企有心世道者，采取而举行焉。四害十法，见《格言联璧》。</p>
<p class="bodyContent">戒烟神方</p>
<p class="bodyContent">千万不可加一味药，加则不灵。</p>
<p class="bodyContent">鸦片流毒，受其害者，不知凡几矣。有志同胞，每欲戒而苦无良方。近来市上所售戒烟丸药，多参以吗啡毒质。虽可抵瘾，受害尤甚。今此神方，简便易办，有利无弊。务望有志戒吸鸦片诸君，从速照服。百发百中，万勿轻忽。</p>
<p class="bodyContent">甘草八两 川贝母四两 杜仲四两</p>
<p class="bodyContent">右药三味，用清水六斤。熬至一半，将药用布去渣。加入好红糖一斤成膏。每次服三钱，温水冲下。</p>
<p class="bodyContent">服法初三天，每药膏一两，加入烟一钱。第四、五、六天，一两药加烟八分。第七、八、九天，一两药加烟六分。第十、十一、十二天，一两药加烟四分。第十三、十四、十五天，一两药加烟二分。第十六、十七、十八天，一两药加烟一分。十八日后，每两药加烟一分，再服七日。以后不须<a id="page611"></a>
 加烟，服完此膏，其瘾自断。并无难受，及一切毛病。真奇方也。断瘾后，切忌再吸。爱惜光阴，保养精神。至祷至祷。正戒烟服药时，忌食酸味。</p>
<p class="bodyContent">防法倘戒烟期内，发生别种毛病。每两药膏，照期多加烟一分，不可过多。自然病愈，万无一失。此方治好多人。有每日吸二三两烟者，均服一料断瘾。不但不生毛病，而且精神强健。极灵极效。</p>
<p class="bodyContent">原跋</p>
<p class="bodyContent">印光法师，法名圣量，别号常惭，陕之郃阳人。驻锡普陀法雨寺之藏经楼，世罕知者。甲寅岁，高鹤年居士攫师文稿数篇，印入佛学丛报。霨受而读之，合掌欢喜，叹未曾有。大法陵夷，于今为极。不图当世尚有具正知正见如我师者。续佛慧命，于是乎在。师之文，盖无一语无来历，深入显出，妙契时机。诚末法中应病良药也。戊午春，以历年搜访所得之文二十二篇，印于京师，是为初编。旋谒师于普陀，获稿颇夥，并承知友录稿见寄。己未秋，又以录存各稿三十八篇，印为续篇。是年冬，衔恤南归。南中缁素索阅是书者尤众，爰商之商务印书馆，重付排印，以广流通。复经张君云雷广为征集，并霨续搜之稿，共增三十四篇。由周孟由、朱赤萌、黄幼希三君，合初续两编，按类编次。详为校勘，较前两次所印尤完善矣。书成，谨记其缘起如是。庚申仲冬，浙西徐文霨敬识。<a id="page612"></a>
</p>
<p class="bodyContent">普劝发心印造经像文</p>
<p class="bodyContent">弘一释演音示纲弘实尤惜阴演译</p>
<p class="bodyContent">印造经像之功德</p>
<p class="bodyContent">众生沉沦于苦海，必赖慈航救济，而后度脱有期。佛法化导于世间，全仗经像住持，而后灯传无尽。以是之故，凡能发心，对于佛经佛像，或刻或写，或雕或塑，或装金，或绘画，如是种种印造等法。或竭尽己心，独力营办；或自力不足，广劝众人；或将他人之已印造者，为之流通，为之供养；或见他人之方印造者，为之赞助，为之欢喜。其人功德，皆至广至大，不可以寻常算数计。何以故？佛力无边，善拔诸苦。众生无量，闻法为难，今作此印造功德者，开通法桥，宏扬大化，遍施宝筏，普济有缘，其心量之广大，实不可思议。故其功德之广大，亦复不可思议也。敬本诸经所说，略举十大利益。谨用浅文，诠次如左：</p>
<p class="bodyContent">一，从前所作种种罪过，轻者立即消灭，重者亦得转轻。</p>
<p class="bodyContent">贪、瞋、痴，为造孽种子。身、口、意，为作恶机关。清夜自检，此生所犯者已多不可计。若合多生所犯者言之，所造罪业，多于寒地之冰山，能勿骇惧？虽然，罪性本空，苟一动赎罪心机，誓愿流通圣经，庄严佛像。罪恶冰山，一遇慧日，有不消灭于无形者乎？</p>
<p class="bodyContent">二，常得吉神拥护，一切瘟疫、水火、寇盗、刀兵、牢狱之灾，悉皆不受。</p>
<p class="bodyContent">人间种种恶报，无往而非多生恶业所感。一念之善，力可回天。修行善业，而从最方便易行之印造经像之殊胜功德上做去，其感动吉神，而蒙护卫，此中实有相互获益之关系。盖神道天道，自佛法言之，均为夙业所驱，未脱长劫轮转之苦因。所以如来说法，常有无数天神，恭敬<a id="page613"></a>
 拥护。阿难集经，四大天王，为之捧案。印造经像，为诸天龙神，非常欢喜之事。以此功德，而感吉神，常为拥护，终此报身，离诸灾厄，宜也，非幸也。</p>
<p class="bodyContent">三，夙生怨对，咸蒙法益，而得解脱，永免寻仇报复之苦。</p>
<p class="bodyContent">人间一切争持、嫉妒、诈欺、诬陷、掠夺、残杀等种种构怨行为，莫不起因于自私自利之一念。佛法以破除我执，为救苦雪难第一工程。印造经像，普益人间，为不可思议之法施功德，所及至广。法雨一滴，熄灭多生怨对之瞋火而有余。化仇而为恩，转祸而为福。其权何尝不操之自我也。</p>
<p class="bodyContent">四，夜叉恶鬼，不能侵犯。毒蛇饿虎，不能为害。</p>
<p class="bodyContent">悭贪丑行，为堕落鬼道之深因。瞋火无明，为降作毒虫之征兆。结怨多生，寻仇百劫。恶缘未熟，任尔逍遥。时会已来，凭谁解救？鬼魅相侵，虎蛇见逼，孽由自作，事非偶然。修士惕之，印造经像，预行忏罪。于是纵有恶缘，悉皆消释。倘临险地，胥化坦途矣。</p>
<p class="bodyContent">五，心得安慰，日无险事，夜无恶梦。颜色光泽，气力充盛，所作吉利。</p>
<p class="bodyContent">尘世多众，十之七、八，在惊忧、疑闷、懊怨、痛苦中。吾人一生，十之七、八，在惊忧、疑闷、懊怨、痛苦中。盖为我计者，我以外各各皆立于敌对之地位。孤与众抗，危孰甚焉？况乎欲心难餍，有如深谷。无事自扰，不风亦波。此所以形为罪薮，身为苦本也。佛法善灭诸苦本。彼印造经像者，或以亲沾法味而开明，或则暗受加被而通利。诸障雪消，心安神怡。润及色身，有断然者。</p>
<p class="bodyContent">六，至心奉法，虽无希求。自然衣食丰足，家庭和睦，福寿绵长。</p>
<p class="bodyContent">至人行事，所见独真。事机一至，急起直追做去，无顾虑，无希求。发心至真切，用力至肫挚，自然成就至超卓。印造经像之事，以如是肫切恳挚，至诚格天，至心奉法之人为之，虽不计功德，而所得功德，实无<a id="page614"></a>
 限量。即仅就其人所得一部分之世间福言之，自然一一具足，而无少欠缺。苟或有人，心存希望，而始行善，发心不真切，结果即微薄，可决言焉。虽然，一念之善，一文之细，皆不虚弃，皆有无量胜果。譬之粒谷播于肥地，一传化百，五传而后得百万兆。作宏法功德者，乌可无此大计，无此决心哉？</p>
<p class="bodyContent">七，所言所行，人天欢喜。任到何方，常为多众倾诚爱戴，恭敬礼拜。</p>
<p class="bodyContent">夙生存嫉妒心，造诽谤语，扬人恶事，暴人短处，称快一时者，殁后沉沦百劫，惨苦万状，备受一切恶报。一旦出生人间，因缘恶劣。任至何地，动遭厌恶。任作何事，都无结果。而宏扬佛法之人，善因夙植。存报恩之心，充利群之念。或净三业，作写经画像功德。或舍多金，作印经造像功德。所得胜福，不可称量。现在一切受大众欢敬之人，原从夙生宏法功德中来。往后一切令大众欢敬之人，实从现今宏法功德中出。植荆得刺，栽莲得藕。一一后果，胥由自艺也。</p>
<p class="bodyContent">八，愚者转智，病者转健，困者转亨。为妇女者，报谢之日，捷转男身。</p>
<p class="bodyContent">夙生吝于教导，以及肆口谤法，肆意毁谤有德之人者，沉沦重罪毕受后，还得多生蠢愚无知报。夙生为贪口腹，恣杀牲禽，以及曾为渔夫屠夫，猎户庖丁，与曾操制造凶器、火器、毒药等权，助成他人凶杀之业者，沉沦重罪，毕受后，还得多生恶疾残废报。夙生贪欲无厌，止知剥人以肥己，悭吝鄙啬，不肯周急而解囊者。沉沦重罪毕受后，还得多生贫穷困厄报。夙生知见狭劣，心存谄曲，巧言令色，掩饰行欺，逐境攀援，容量浅窄，因循怠惰，倚赖性成，烦恼垢重，怨愤易发，妒忌心深，情欲炽盛者，沉沦重罪毕受后，还得多生女身报。惟有佛法，善解诸缚。苦海无边，回头即岸。罪山万仞，息念便空。是以虔作流布佛经，庄严佛像之无上功德者，过去积罪，自然逐渐铲除，未来胜福，稳教圆满成就。<a id="page615"></a>
</p>
<p class="bodyContent">九，永离恶道，受生善道。相貌端正，天资超越，福禄殊胜。一切含灵，舍身受身，往返六道，如车转轮。千生万劫，常在梦境。作善不已，罪毕斯升。骄纵忘本，种堕落因。作恶多端，福削寿倾。百千万倍，恶报堪惊。地狱饿鬼，以及畜生。堕三恶道，万劫沉沦。难得易失，如此人身。作十善业，修五戒行。生人天道，夙福非轻。诸佛如来，悲悯同深。广为说法，首重摄心。正念无作，离垢超尘。是故印造经像，上契佛心。仅此微愿，已种福因。自是厥后，做再来人。诸福圆具，出类超群。</p>
<p class="bodyContent">十，能为一切众生，种植善根。以众生心，作大福田，获无量胜果。所生之处，常得见佛闻法。直至三慧宏开，六通亲证，速得成佛。</p>
<p class="bodyContent">佛世有一城人众，难于摄化。佛言此辈人众，与目连有缘。因遣目连往，全城人众，果皆倾心向化。诸弟子问佛因缘。佛言：“目连往劫，曾为樵夫。一日入山伐木，惊起无数乱蜂。其势汹汹，欲来相犯。目连戒勿行凶，且慰之曰：‘汝等皆有佛性。他年我若成道，当来度汝等。’今此城人众，乃当日群蜂之后身也。因目连曾发一普度之念，故与有缘。”种因于多劫之前，一旦机缘成熟，而收此不可思议之胜果。由此观之，吾人生生所经过之时代，在在所接触之万类，一一皆与我有缘。一一众生至灵妙之心地，皆可作为自他兼利之无上福田。我既于一一众生心田中，散播福德种子。一一众生，皆与我有大缘。一一众生心田中，所结无量大数之福果，虽谓此无量大数生生不已之福果，即为播因者道果成熟时期之妙庄严品，亦无不可。且吾人能先行洁治自己之心田，接受十方三世诸佛如来之无上法宝，作为脱胎换骨，转凡成圣之种子，吾身即与十方三世诸佛如来有大因缘。诸佛愿海胜功德，一一摄于我心中。我愿与佛无差别，诸佛慈愿互相摄。因该果海，果彻因源。无边胜福，即缔造于此日印造经像，宏法利生之一真心中矣。普愿现在未来一切有缘，善觅福田，善结胜缘。勿任妙用现前之大好光阴，如滔滔逝水之在眼前足底飞过也。<a id="page616"></a>
</p>
<p class="bodyContent">印造经像之机会</p>
<p class="bodyContent">印造经像者之所得功德，已略如上述。但何时何处，足以适用此种植福之举，特为研究，以便力行。今谨约述如次：</p>
<p class="bodyContent">一，祝寿</p>
<p class="bodyContent">生本无生，无生而生。法身寿算，本来无有限量。其现在幻躯，乃从业报中来。报尽便休，无异昙花一现，何寿之足云？今为随顺俗情故，姑且开此祝寿方便门。</p>
<p class="bodyContent">凡自己家中，或长者，或侪辈，或自身，举行祝典时，切勿杀生宴客，浪掷金钱，妄造怨业。亦勿贪恋无足重轻之虚誉，征文征诗，接收过情之称许。作此虚文，对众即为欺饰，问心适足惭汗。以故莫善于扫除一切俗尚，而从事于印造经像。有力则刻经造像，无力则写经画像。仰以报四重恩，俯以济三途苦。既能获无量福庆，又可留永久记念。此种胜举，尊者居士，尤宜悉心提倡，留良榜样与多众看。若亲戚朋友家，举行庆祝时，亦劝准此行之，为造胜福。双方所得功德，不可称量。</p>
<p class="bodyContent">二，贺喜</p>
<p class="bodyContent">一念妄动，而起欲爱，于本空中幻出色身。终此天年，但见百苦交煎，诸怨环逼。闻法而觉醒者，方惭愧痛苦之不暇，又何喜之足云？夫妻父子，无非夙债牵缠。安富尊荣，尽是生埋境界。是以觉王眼底，在在可悲。今为多方汲引故，姑且开此贺喜方便门。</p>
<p class="bodyContent">凡男娶女嫁时，生儿育女时，职位升迁时，新屋落成时，公司行号开张时，凡百营业获利时，以及其他一切世俗所认为欢喜之事。事而在己，应省下欢喜钱财，作此刻经造像之殊胜功德。其戚友之表情道贺者，宜预向声明所定意旨，俾知所遵循。群以宏法范围内事，为多众示范。由知识阶级，开此风气，转移俗尚，响应至捷而至宏远，可以断言。事在戚<a id="page617"></a>
 友，亦宜迎机利导，免作无谓之举。省下金钱，作此自他兼益之图。</p>
<p class="bodyContent">三，免灾</p>
<p class="bodyContent">天灾人祸，无代蔑有。灾分大小，胥由一切众生别业同业，感召而至。灾字从水从火，示其来势猛烈，有一发而不易收拾之概。灾殃之种别，若刀兵，若瘟疫，若饥馑，若牢狱，若洪水为患，田庐淹没，若大地震裂，城邑为陷。此外如毁灭一切所有之风灾火灾，以及其他猝不及防之一切悲惨之结果，皆得以灾祸之名目括之。触目而惊心，思患而预防。讲求避免之方，不可一日缓。今为饶益一切有情故，特别开此免灾方便门。</p>
<p class="bodyContent">无论山居、水居、平壤居，所有种种因境而生之特异灾厄。以及刀兵寇盗，疫疠火患牢狱，与多生怨对，寻仇报复之一切祸灾，或为父母师长，及诸眷属，与诸戚友，祈祷免祸，或为并世而生之一切众生，发大慈悲心，代为祈祷免祸。或为过、现、未来四生六道中一切众生，发大菩提心，代为祈祷免祸，其最实际最有效之胜举，当以流通佛经，庄严佛像，为第一美举。是何为者？以十方三世诸佛悯念众生故。三界灾厄，惟佛威神力善能消除故，矢诚宏法之人，与诸佛慈悲救拔之深心宏愿，默相感通故。</p>
<p class="bodyContent">四，祈求</p>
<p class="bodyContent">动若不休，止水皆化波涛；静而不扰，波涛悉为止水。水相如此，心境亦然。不变随缘，真如当体成生灭；随缘不变，生灭当体即真如。一迷则梦想颠倒，触处障碍，一悟则究竟涅槃，当下清凉。不动道场中，本来一切具足，又何欠缺驰求之有？今为多众劝进故，特别开此祈求方便门。</p>
<p class="bodyContent">凡为自己，及六亲眷属之忧年寿短促者求延寿；为子嗣艰难者求诞育；以迄疾病之求速愈；家宅之求平安；怨仇之求解释；营业之求顺遂；一切作为之求如意；但有伤道德之行为，及职业，与佛道不相应故，均在<a id="page618"></a>
 屏除之例。求国内平和。求世界平和。求现在、未来一切法界众生回心向善，离诸魔难；以至一切闻法之人，求增长智慧；求证念佛三昧；求临终时无诸苦厄，心不颠倒，往生极乐，皆宜作此写经印经造像画像功德。至诚祈祷，终能一一满其所愿。</p>
<p class="bodyContent">五，忏悔</p>
<p class="bodyContent">省庵法师《劝发菩提心文》有云：“我释迦如来，最初发心，为我等故，行菩萨道。经无量劫，备受诸苦。我造业时，佛则哀怜，方便教化。而我愚痴，不知信受。我堕地狱，佛复悲痛，欲代我苦，而我业重，不能救拔。我生人道，佛以方便，令种善根。世世生生，随逐于我，心无暂舍。佛初出世，我尚沉沦。今得人身，佛已灭度。何罪而竟生末法，何障而不见金身？抚躬自问，能不惶悚无地？今为消除罪障故，特别开此忏悔方便门。”</p>
<p class="bodyContent">修持戒行，为末世众生，度脱生死苦海，最重要最切用之一方法。欲修戒行，当向律藏诸法典参求。在家弟子，宜读《十善业道经》、《在家律要广集》、《优婆塞戒经》、《菩萨戒本经笺要》、《梵网经合注》。出家戒律不备录。夫然后了知一切过咎所在。对于自己前此曾作诸不善事，深自追悔。而欲以忏悔开灭罪之门，辟自新之路者，当以流通佛经，庄严佛像，为最有效。作此功德时，至诚忏悔，以赎前愆。前此所作诸不善业，可以立即消灭。若代为他人忏悔者，亦适用此方法。</p>
<p class="bodyContent">六，荐拔</p>
<p class="bodyContent">树欲静而风不息，子能养而亲不在。此普天下为子女者，对于父母养育之恩，酬报无从，而抱无限之悲痛者也。然而吾父吾母，躯体虽殁，尚有不与躯体俱殁者在。是何物？曰灵性是。此灵性者，舍身受身，被夙业所驱，重处偏堕，自难作主。循环往复，三途六趣。从劫至劫，了无出期。吁嗟乎！三界火宅，岂得留恋？善哉莲池大师有云：“亲得离尘垢，子道方成就。”是以善报亲恩者，当虔修出世法。使我今生之生身父<a id="page619"></a>
 母，仗我不可思议之愿力，脱离生死苦海，为第一要图。并使我百劫千生之生身父母，现尚滞留于六道中受苦无量者，咸得仗我不可思议之愿力，方便脱离生死苦海，为第一要图。以念多生父母深恩故，作彻底酬报想。以念多生父母沉沦六道故，视六道众生皆父母，作六道众生未度尽时，誓不成佛想。无论先觉后觉，人人皆有一亲恩未报之大事因缘在。今求浅近易行故，特别开此荐拔方便门。</p>
<p class="bodyContent">凡值父母丧亡，或亡后七七记念。一周年记念，以至数周年，无数周年记念，或死期，或诞辰，或冥寿，作诸记念，皆宜举行印造经像之殊胜功德。其祖父母，及外祖父母，与其他一切平辈幼辈，亦宜作此功德，以资冥福。若亲戚朋友丧亡之时，亦宜以此类宏法功德，代却一切无益之礼数。其所获功德，至无限量。</p>
<p class="bodyContent">以上所述，不过仅就大概言之，此外植福机会，不胜枚举。欲悉其详，广诵一切经典自知。</p>
<p class="bodyContent">印造经像之方法</p>
<p class="bodyContent">一，写经</p>
<p class="bodyContent">凡《大藏经》中诸经，及诸律论，以至古今来一切大德之著作，长篇短段，集联题颂，皆可恭敬书写。或与通达佛法之人商量，酌定一切，尤为妥善。若自己不能写者，可以托人为之。若自己能写，则以自写为是。书法虽不必如何精美，但须工整，不可苟且潦草。普陀山印光法师云：“写经，宜如进士写策，一笔不容苟简。其体必须依正式体。”又谓：“古人写一字，礼三拜，绕三匝，称十二声佛名。”慈训殷勤，感人至深。敬录之，为作写经功德者劝。</p>
<p class="bodyContent">二，画像</p>
<p class="bodyContent">凡佛菩萨像，皆可绘画。或大或小，或坐或立，或墨画，或著色，均<a id="page620"></a>
 好。长于作画，长于画人物，而又熟览内典者，尤易得法。如于画学毫无根柢。下笔之宜忌。漫无把握者，勿轻易为此，致惹亵慢而招过咎。</p>
<p class="bodyContent">三，刻经印经</p>
<p class="bodyContent">或刻木版，或排印，或石印，均可酌量行之。或出资向流通处，指请现成经典，赠送有缘，以广流布，而宏劝化，或于他人劝募之时，出资赞助，作见闻随喜功德，悉可种植善根，获大利益。有光纸，落墨不可用。若贪贱用之，所得功德，较用本国纸，当减十倍。不可不知。</p>
<p class="bodyContent">四，刻像印像</p>
<p class="bodyContent">得名画家画就之佛菩萨像，求其流传久远，广行摄化者，莫善于制版刷印。或倩名手，镌刻坚质木板。或勒石，或制铜版，锌版，及玻璃版，均佳。</p>
<p class="bodyContent">发愿文之程式</p>
<p class="bodyContent">此种发愿文，应附书于经像之后。格式甚多，不胜具述，今略举六例如下：</p>
<p class="bodyContent">一，写经 某年月日，弟子某，敬写某经若干部。以此功德，愿我震旦国中，以及世界各国，风调雨顺，物阜时雍，灾难消除，干戈永息，共沐佛化，同证菩提。祝愿辞，尽可随意活变，此特备一格式而已。</p>
<p class="bodyContent">二，画像</p>
<p class="bodyContent">某年月日，弟子某，敬舍微赀，请画师某，恭画某佛某菩萨像若干纸。愿我身体安康，资生具足，现世永离衰恼，临终往生西方。并愿以此功德，回向法界众生，同度迷津，齐成佛道。</p>
<p class="bodyContent">三，刻经</p>
<p class="bodyContent">某年月日，某居士或其他相宜之名称，几旬生辰。弟子某某等，咸以戚好，窃援昔人写经祝寿之例，敬刻某经，并印送若干部，以广弘愿，亦<a id="page621"></a>
 祈难老。伏唯三宝证知。</p>
<p class="bodyContent">四，印经</p>
<p class="bodyContent">某年月日，第几男某诞生。弟子某敬施资印送某经若干部，以结法缘。并愿法界无子众生，皆得诞生福德智慧之男，绍隆家业。弘宣佛法，普利有情，绵衍相承，尽未来际。</p>
<p class="bodyContent">五，刻像</p>
<p class="bodyContent">某年月日，弟子某某等，舍资合刊某佛像，或某菩萨像，并印送若干纸。惟愿我等罪障消除，福慧增长，早证念佛三昧，共生极乐莲邦。普度众生，同圆种智。</p>
<p class="bodyContent">六，印像</p>
<p class="bodyContent">某年月日，弟子某，敬施资印送某佛像，或某菩萨像若干纸。伏愿仗此功德，为母某氏，若为他人者，可随改他名称。忏某罪某罪。诸如此罪，愿悉消除。或不可除，愿皆代受。令现前病苦，速得安痊。若大限难逃，竟登安养。仰乞三宝，证明摄受。</p>
<p class="bodyContent">如欲广览愿文格式者，可请阅《灵峰宗论》。此书系扬州东乡砖桥法藏寺刻版，价两元。上海有正书局及上海北泥城桥北京路佛经流通处，北京卧佛寺佛经流通处，以及他处著名之佛经流通处，皆有寄售，价约二元左右。此书首卷，全载愿文。如能熟读此愿文，不仅能通愿文之格式，并能贯通佛法之精义。奉劝有志之士，其毋忽焉。</p>
<p class="bodyContent">又发愿虽为自己之事，必须附以普及众生等语。如是，则愿力普遍，功德更大矣。</p>
<p class="bodyContent">写时画时之注意</p>
<p class="bodyContent">写经画像之时，宜断荤酒。沐浴，著净衣，拂拭几案，焚香礼佛，然后落笔。如是乃能获胜功德，得大利益。故印光法师云：“欲得佛法实<a id="page622"></a>
 益，须向恭敬中求。有一分恭敬，则消一分罪业，增一分福慧。”又《印光法师文钞》中，有《竭诚方获实益论》，言此事最为详明，宜请阅之。《印光法师文钞》系上海中华书局排印增广本，各埠分局皆有，可就近请之。</p>
<p class="bodyContent">结论</p>
<p class="bodyContent">观以上所说写画刻印佛经佛像，有如是等胜妙作用，及如是等种种应用方法。以是，吾人应随时随力，依此方法，欢喜奉行。其家境富裕者，可以任刊刻经像等事。即资用不充者，亦可自己抄写映画。及量己力所及，请已经印就之经像等，转施他人，以结善缘而增福德。虽施经一部，施像一纸。倘出以至诚恳切之心，其功德亦无量也。</p>
<p class="bodyContent">又无论男女老幼，得见此文，而能欢喜踊跃，出至诚心，广大心，随时随处，向人宣说流布佛经，庄严佛像；如上所述，种种消灾救难，种福获益之事，开导大众，不厌不倦，虽遇无知谤阻，不较不馁；此一团宏扬大法之真诚，如纯粹之黄金然，愈经烈火锻炼，光彩愈焕发，精诚所至，天地鬼神，皆将感格。何况无知之人，天良同具，而终无感化之机乎？又乐成人美，奖人为善之道，尽人可行。不论何时何处，随见随闻，有人偶尔发心，作宏法功德，不问已作现作将作，一一出吾欢喜赞叹之语，以温慰之，策进之，使当人向善之心愈坚壮，余人慕善之心咸热烈。此不费分文之无上功德，尽人可为。此普劝发心印造经像文，传达之处，无论见者闻者，皆得方便为之。彼盛倡手无斧柯，为之奈何之说者，乃自暴自弃，自误误人之言也。如来舌相，薄净广长，能覆面轮。此希有之福德舌相，实从万劫千生赞叹随喜之功德中来。至诚宏法之人，随时随处，迎机利导，方便善巧。勤作赞叹随喜功德之人，善于运用其广长舌相，谁谓不可以此胜妙功德，革除众生罪业之相，而获福无量哉？<a id="page623"></a>
</p>
<p class="bodyContent">阅览佛学经书翻动时减少罪过之注意</p>
<p class="bodyContent">学人阅览寻常书本，每于翻动页角时，往往用指甲掠划，以致纸质伤损，指印纵横，殊失尊重保护之道。此种恶习，施之于寻常有益身心之书籍，已有罪过，何况佛学经书，为超出生死苦海之宝筏，天神地祇，咸皆恭敬拥护？而可任意亵慢，不加爱护哉？且末世众生，福量渐薄。享用各物，得之弥艰。物质日劣，近时所出之纸，亦远不如前。若常常划翻，纸易破裂。以此积习，施之佛学经籍，乃大不敬，急宜切戒！旁观者能善言劝导，使之悔改，功德甚大。</p>
<p class="bodyContent">又有以指尖蘸口中津液，粘纸翻掀，虽纸质未必损伤，然墨色及纸角纯白之色，易致污染。又以污秽口液，抹于佛经之上，亵渎之罪，实无可逃。况乎有病之人，口津沾书，易使后来展诵之人，得传染之病。以己累人，尤为损德，所当切戒。窃谓佛书流通世间，为养人慧命，度人出苦之无上宝典。阅者宜加意保存爱惜，期其传之久远，救拔多众，普利有缘。各页翻动之时，当用指肚从旁轻轻掀起，不可卤莽，宜加慎重。其始虽觉未惯，久之自能得心应手也。</p>
<p class="bodyContent">又临开卷时，案头尘垢，先须揩抹干净。经籍面页底页外，能加外护，或纸或巾，均佳。</p>
<p class="bodyContent">唐义净三藏法师西域取经诗</p>
<p class="bodyContent">附此以见闻法之幸</p>
<p class="bodyContent">晋宋齐梁唐代间，高僧求法离长安。去人成百归无十，后者安知前者难？远路碧天唯冷结，砂河遮日力疲殚。后贤如未谙斯旨，往往将经<a id="page624"></a>
 容易看。</p>
<p class="bodyContent">附录 安士全书印造经文发明</p>
<p class="bodyContent">虽有嘉肴，弗食不知其美；虽有至道，弗学不知其善。天下最易失者人身，至难闻者佛法。如来不出世，则天上人间，皆如长夜。不特庸流局于所见，即儒者亦囿于所闻。仰首观天，以为止此日月，而不知有微尘之刹土。以为厥初生民，始于盘古，不知旷劫以来，阅历无边劫数。天帝天仙，以为至尊无对矣，不知轮回六道，尚等凡夫。身死之后，以为形灭神消矣，不知一点灵光，生生不昧。父母眷属，身殁之后，遂谓无可如何，岂知得此法门，纵经千生万劫，自有酬偿之道。善士坎坷，恶人得志，即谓天道难凭，岂知宿业所招，纤毫未爽。大矣哉，如来之教典，真所谓渡海之慈航，幽途之宝炬，婴儿之乳母，而凶岁之稻粱也。宜阿难结集之时，梵王帝释，皆执持旛盖。四大天王，皆捧持高座之四足也。岂世间之书籍，可仿佛其万一乎？印之造之，其容已乎。</p>
<p class="bodyContent">附录 证通法师西资社同誓文</p>
<p class="bodyContent">维隆兴元年，岁次癸未，四月八日。释师友，洎阖会大众，归命极乐世界阿弥陀佛，菩萨海众。愿运洪慈，俯察微志。某等惟念宿福深厚，生处中华。恭睹大藏七经，纯谈净土，依正庄严，功德胜妙。返观此处三恶八难，多不善聚。生老病死，寿命短促。自力修行，难进易退。先圣悯我等故，立此念佛法门。深谈易往，激劝求生。古今圣贤，宏此道者，其书山积。湖海缁素，结此社者，代不乏人。十方众生，往彼国者，多如驶雨。我等是以亮情天发，不约而同，秉志有归，佥心西境。既念念不<a id="page625"></a>
 忘，期终此报，决取往生。我等尚虑性习不同，世务萦绊。口谈极乐，意恋娑婆。理事不明，行愿有阙。旦祈云同，夕归攸隔。于是谨涓吉日，聚会投诚。稽首梵容，立兹宏誓。仰愿慈尊，舒紫金手，抚摩我顶。启红莲舌，密授我记。庶我此生已去，诸恶不作，众善奉行。不值邪师，不失正念。命终之日，无病无苦，身心悦乐。随从如来，同归安养。莲华早开，悟无生忍。游历十方界，奉事诸佛身。济拔苦众生，同成无上道。虚空有尽，我愿无穷。若见若闻，俱沾利乐。</p>
<p class="bodyContent">普为现在印送受持以及永远展转流布《增广文钞》者回向颂曰</p>
<p class="bodyContent">净土法门，是法界藏，机理双契，最为无上。等觉大圣，逆恶小凡，律、教、禅、密，普遍包涵。十方诸佛，尽劫宣扬，妙义奇勋，尚难周详。况我凡庸，偶有发挥，地尘海滴，微乎其微。自谅陋劣，非佛莫度，亦有同志，唯此是务。由是故有，种种芜语，聊摅愚诚，岂宏净土。因诸居士，为利初机，数次刊布，冀有所依。有叶德广，出资三千，拟作印费，期广流传。八月长围，陕垣堪悲，围解求救，尽数济饥。又有善士，随意捐助，三五千部，尚可凑数。愿出资人，及读诵者，消除业障，增崇福祉。家门清吉，身心安康，生入圣域，没往西方。先亡祖妣，历劫怨亲，俱蒙佛慈，获本妙心。兵戈永息，礼让兴行，人民安乐，天下太平。四恩总报，三有齐资，法界众生，同证菩提。</p>
<p class="bodyContent">民国十六年丁卯夏历二月十九日古莘常惭愧僧释印光谨撰</p>
</body>
</html>
